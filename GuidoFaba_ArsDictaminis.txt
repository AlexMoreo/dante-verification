Quasi modo geniti infantes lac concupiscentie rationabile sine dolo cum exultatione suscipite, hominis utriusque dona gratissima dulcedinis affectate, que de celesti gaçofilatio manu beniuola nobis contulit rex magnificus et eternus, eadem in aureo candelabro sua pietate constituens ut lucerent singulis et proficerent uniuersis. Sed cur per nubes incendimus? Iam omnia sint aperta: ecce nouella surrexit gratia, abicite procul uetustatis errores, ut uiri doctissimi sollicite precauentes ne ignorantie uel cecitatis fermento massa uestre prudentie corrumpatur. Aduenite nunc omnes ad uiridarium magistri Guidonis, qui dona sophie cupitis inuenire, ubi dulces auium cantus resonant et suauiter murmurant a fontibus riuuli descendentes, flores similiter apparent uernantes et lilia uenustatis, rose quoque specioso consurgunt, et cynnamomum et balsamum ac uiole non desinunt redolere; ibidem etiam pratum ridet amenum, et arbores cuncti generis sunt inserte, que uentorum impetum introire non sinunt ne solatia turbarentur, sed suis frondibus auram leuem immittunt et umbram prebent gratitudinis et quietis. In hoc siquidem tante felicitatis loco sunt dictamina purpurata, colores reperiuntur rethorici, et iuxta platanum ad fluentia aquarum sedet sapientia Salomonis, per quam uiri scolastici decorantur et clarescit machina mundialis. Et licet nichil in humanis inuentionibus sit perfectum, hic tamen quantum ad eloquium dictatorie facultatis uitia que sunt fugienda plenius edocentur et patent que seruari debeant documenta, sine quibus errant qui ambulant et non uident qui talia non obseruant. Ne igitur prestolatio tam desiderabilis fructus longius fatiget mentes auidas sociorum, apertis thesauris offero munera pretiosa que sui magis utilitate relucent quam reniteant exteriori decore; quibus mediantibus tenebris relegatis, ianua dictaminum sit pulsantibus aperta, ita quod in regali mensa omnes qui mecum fuerint discumbentes, tamquam superne rationis satietate repleti, nec recedant famelici, nec umquam appareant sitibundi. Quia scire malum non est malum, sed peccatum est potius operari; cum huius rei peritiam habere debeat unusquisque, ut que sint nocitura, docente notitia, fugiat, quod aliter numquam posset, et faciat, inspirante Domino, que sint iusta; ad modum serentis qui terram spinis ac tribulis purgat ut fructus mundus appareat et sincerus, ad similitudinem illius qui studiose uas lauat, ut eiecta sorde antiqui uitii ad noui saporis dulcedinem preparetur; iterum eo perspecto quod uirtutes plantari non ualent, nisi ea que sunt contraria extirpentur; priori facie uitiis estirpatis de regulis subsequenter tractemus prosaici dictaminis et doctrina. In primis quidem breuiter est sciendum, quod illud dictamen uitiosum dicitur uerborum positione, cum in principio plures dictiones ponuntur ab eadem littera incohantes, ut *Sosias in solario soleas sartiebat suas*; et illud *O Tite Tati tibi tanta tyranne tulisti?*. Nota insuper o lector, quisquis es, qui ornate uis loqui, quod illud tamquam uitium est in epistolari dictamine cautius euitandum, ut plures dictiones uel distinctiones in eadem sillaba terminentur. Exemplum de dictionibus: *dictasti, scripsisti, fecisti quod uoluisti*. Exemplum de eadem terminatione distinctionum: *Omnes in Domino gaudeatis, et non amplius in uanitatibus seculi confidatis ut, de miseria ubi habitatis ad celestem gloriam ueniatis*. Item scias, amice, quicumque desideras habere dulcedinem rethorice uenustatis, quod in nostro dictamine rythmica est uitanda species, ut si dicam. *Cum reuoluo moriturus, quid post mortem sum facturus, terret me terror uenturus, quem expecto non securus*. Si autem accentus rythmicus integer defuerit, et consona dictionum coniunctura, ne respuas prosaice tale dictum, quod est multipliciter commendandum. Exemplum: *Sapientia merito cunctis rebus preponitur, quia per eam opes et nobilitas assignantur*. Generaliter autem urbanitatis causa teneas pro doctrina, quod ad cautelam specifico de quibusdam: quia si dictio in r desinit, sequens non incipiat ab eadem ut *error Romanorum*; in m, ut *magnum malum*; in x, ut *rex Xerses*; in n, ut *lumen nouum*; in s, ut *bonus sonus*, et sic de ceteris. Nam ex his uitium generatur, quod caçephaton potest, seu turpis sonoritas, uel asperitas appellari. Et dicitur caçephaton a cacos, quod est turpe, et phonos, quod est sonus, unde caçephaton, idest turpis sonus. Preterea de uocalibus teneas incunctanter quod uitiosum est nimis, si una dictio desinit in uocalem unam uel plures, quod sequens dictio incipiat a uocali una uel pluribus. Exemplum de una, ut *diligo animam tuam*. Exemplum de pluribus, ut *Dominus illuminatio mea et salus mea, etc.*; et specialiter, quod est deterius, ab eadem, ut *laude, anima mea, Dominum*; et idem in similibus. Hec de consilio procedunt, sed necessitatem non inducunt. Quod si punctus planus interueniat, stare potest, ut in hoc exemplo: *personam tuam diligo omni tempore, sicut possum*. Iterum ubi cadet punctus medius, uerbi gratia cum dico *ignoscat Deus malitie nostre, et nobis pie conferat sue gratie largitatem*. Sic ergo labora, si uis dictamen habere politum, ut dictio si finiat in uocalem, a consonante sequens assumat principium, et si terminetur in consonantem, alia sumat initium a uocali; nam propter hoc magis currit dictamen et hiatus ac turpis sonoritatis uitium remouetur. Exemplum: *Uere diligenda sunt illa que corpori proficiunt, et anime non obsistunt*. Nulla dictio semel posita sepius iteretur, nisi sit de natura sermonis, et causa necessitatis euidens hoc requirat, ut in hoc exemplo: *Petrus et Martinus multa crimina commiserunt; propter quod Martinus suspendio traditur, et Petrus in insulam deportatur*. Nam fastidium generat dictio multotiens repetita, ut ibi: *cuius rationis ratio non extat, ei rationi ratio non est fidem adhibere*. In summa nota et collige de predictis, quod in dictamine ista quinque uitia precipue sunt uitanda. Primum est collisio, idest stridens et rixosa contentio sillabarum; ut *belli ferratos postes portasque refregit*. Secundum est frenum, scilicet quando aliqua dictio desinit in r, et sequens incipit ab r, ut *error Romuli*. Tertium est hiatus, qui prouenit ex frequenti uocalium concursione, ut in eo: *Ouius ouio ouanti animo eius*. Quartum est metacismus, scilicet quando aliqua dictio desinit in m, et sequens incipit a uocali, ut *bonorum hominum auctoritatem amo*. Quintum est laudacismus, scilicet quando aliqua dictio desinit in l, et sequens dictio incipit ab l, ut *sol lucet*. Quatuor equidem modis committitur uitium in sententia: primo, quando partes epistole sibi non respondent. Exemplum: *Sacerdotalis dignitas est aliis preferenda, quia temporalia spiritualibus non equantur. Notifico itaque dilectioni uestre quod rectores scolarium Bononiam sunt reuersi. Quapropter uos rogo ut me reddatis de uestra continentia certiorem*. Secundo cum dictatio, materia dimissa, uolat et per ambages uagatur. Exemplum: *Tue dilectioni duxi litteris presentibus consulendum, ut in tali uico domum edificare debeas honorabilem et decoram. Nam dilexit Dominus sue domus decorem, et dicitur, sicut nosti, Faciamus hic tria tabernacula, tibi unum, Moisi unum, et Elie unum*. Tertio quando pro nimia breuitate confusionem et obscuritatem incurrimus. Exemplum: *Rogo te de factis meis, quia mea tua sunt, et de continentia nescio, et pro negotio Martini sic facias in omnibus prospere*. Quarto committitur uitium in sententia quando, mutato mediocri stilo, humilem materiam in sublimem, uel altam in mediocrem aut humilem uariamus, quod maxime uitiosum dignoscitur. Non enim uerborum ornatus debet in tantum seruari quod sententie grauitas ommittatur, quia non bene stabit uocum edificium, quod non roborabit sententie fundamentum. Exemplum: *Celestis altitudo consilii mundo pereunti consuluit, cum per incarnati uerbi mysterium a nexibus diabuli hominem liberauit. Inde est quod ipsius amore uos rogo, ut mei semper memoriam habeatis*. Ecce quomodo stilus fuit in prima parte turgidus et inflatus, in secunda cecidit in aridum et exanguem. Uitiosum preterea quinque modis censetur exordium. Primo, si difficilis sermo fuerit et uerba inusitata: exemplum *Fructus centesimus tunc serenti tribuitur, cum quis ad penitentiam per elemosinam reuocatur. Inde est, quod illa que pauperibus erogasti tibi putes celesti tabernaculo preparata*. Secundo uitiosum est exordium illud, quod ex uerbis constat nimium apparatis: exemplum *Mulier speciosa diligitur, que urbanitatis et facundie gloria decoratur*. Tertio uitiosum est exordium, quod non coheret narrationi, nec oriri uel procedere uidetur a causa: exemplum *Celestis pietas duas in seculo constituit potestates, ut earum moderamine et mutuo suffragio singula gubernentur. Notifico itaque tibi, quod per Dei gratiam a Romana curia sanus et incolumis sum reuersus*. Quarto exordium non caret uitio quod nec beniuolum, docilem uel attentum reddit animum auditoris: exemplum *Qui naufragia pertulit, multa incommoda tollerauit*. Quinto uitiosum est exordium, quod in plures casus potest accommodari: exemplum *Cum homo bonum exequitur, Deus ueraciter honoratur*. Hoc potest dicere quilibet pietatis opera faciendo, et hoc idem sibi aptare poterint commode rectores prouinciarum cum iugulant homines et pena debita feriunt delinquentes. Narratio prolixa nimis dicitur uitiosa, ut si a gemino sumatur ouo initium: uerbi gratia ecce aliquis scolaris diffuse narrat per singula qualiter in uia fuit ei ueniendo Bononiam, quomodo magistrum elegit, hospitium quesiuit, in mane tempestiue surgit, in nocte uigilat, ad scolas uadit, cum sociis moratur et proficit sicut potest. Non debuit tanta fundere: suffecisset enim dixisse: *Noscatis quod, post felices* uel *infelices euentus uiarum, cum honesta societate Bononie Dei gratia atque uestra, sanus et incolumis in studio laudabiliter perseuero*. Item narratio dicitur uitiosa, si sit confusa; quod accidit cum ordo rei geste ommittitur: exemplum *Sciatis quod filius olim domini Andalotis in tali castro habet filiam domini Hugolini*. Hic confuse narrauit, ordinem rei geste dimisit, et ideo uitiosum dixit. Debuisset enim dicere: *Noueritis quod Petrus filius olim domini Andalotis, in sero post cenam cum armatis multis accedens ad domum domini Ugolini, sibi filiam suam abstulit uiolenter, et nocturno silentio per ciuitatem deducens eamdem, ipsam in tali castro detinet tamquam suam*. Item narratio dicitur uitiosa que, non sit probabilis nec uera nec ueri similis, ut si dicam de homine mortuo ultra mare: anno preterito: *Sciatis quod talem hominem externa die uidi Bononie, qui de uestra continentia me quesiuit*. Item narratio uitiosa dicitur, que non explicat locum uel temporis qualitatem; ut si dicam *Noueritis quod Petrus interfecit Martinum*. Debes enim dicere loco tali, et tempore. Iudicatur autem finaliter petitio uitiosa, que in se nec iustum continet, utile, necessarium uel honestum, ut si petas quod papalis dignitas imperiali celsitudini supponatur: hoc non est iustum, quia non debet Dei uicarius temporali domino, sicut nec anima corpori, subiacere. Utile non esset, immo dampnosum, quia proptera superbiret: necessarium non esset, cum multi sint qui uelint et possint tantum officium exercere; honestum non esset, ut, contra dispositionem diuinam secularis persona spirituali preesset, et ancilla domine premineret. Ad hoc comprendiose notabis, memorialiter retinendo, quod dictamen illud in quo una dictio breuis et altera fortis et inusitata ponitur, uituperabile reputatur, ut si dicam: *Tibi presentibus affatibus interminor ne imperium intrare debeas ubi fur non sinitur permanere*. Item nota quod illud dictamen uitiosum habetur quod in prima uel secunda prolatione non potest intelligi, si bene legatur pariter et distincte, ut patet ex precedenti exemplo. Item fugere debemus et ut uitium euitare longam uerborum continuationem, que et auditoris aures et oratoris spiritum ledere consueuit. Item nota quod omnis defectus nimius nec usualiter approbatus est uitiosus. Item amphibologicas orationes uitare debemus, que magnum prestant impedimentum, sicut Tullius in secundo Rethoricorum affirmat. Et est amphibologia ambiguitas dictionis uel orationis, ut *iste fuit natus ante patrem*. Generaliter autem nota quod uerba dubia et figuratiua, uel barbarismus et soloecismus et cetera sunt uitanda et a nostro dictamine resecanda, que per Priscianum et Donatum in grammatica declarantur. Uitiis itaque penitus eiectis, in summa teneas quod omne dictamen commodum et perfectum tria requirit: bonam gramaticam, perfectum sensum locutionis, et uerborum ornatum. Si autem hec tria dictator fecerit, perfecte dictabit. Sed ad minus nec latinitas desit, nec sententia generosa: et si ornatum adhibuerit, tunc dictamen quod triplici mixtura fulgebit laudari merito poterit et communi iudicio confirmari. Properate sitientes ad fontem gratulanter, et bibite confidenter omnes qui cupitis rethorice uenustatis dulcedine satiari. Et non uos terreat si non habetis argentum uel aurum: nam absque ulla commutatione paratum est poculum uniuersis scientie salutaris, quod multa cum auiditate non mediocriter, sed sufficienter dilectio uestra suscipiat ad Dei laudem, et studentium commodum et honorem. His igitur premissis, ut quilibet sub competente habitu et serena facie nec non et debita uocis modulatione loquatur, sub compendio uideamus quid sit pronuntiatio, et consequenter quid sit prosaycum dictamen, et unde dicatur. Pronuntiatio est uocis, uultus, gestus modulatio cum uenustate. Dictamen est ad unamquamque rem, idest ad unamquamque materiam, competens et decora locutio, quia non sufficit, quod aliqua sciat dicere qui nosse debet dictare de omni materia que de facto posset occurrere. Competens dicitur quantum ad congruitatem uel incongruitatem, tam bone sententie quam recte gramatice. Decora dicitur quantum ad ornatum uerborum. Et dicitur dictamen a dicto dictas quod est frequentatiuum huius uerbi dico dicis. Dicitur autem prosaycum a proson, quod est longum, quia, nec legi metrice uel rythmice subiacens, congrue se potest extendere. Epistola est libellus absenti uel absentibus destinatus, et dicitur epistola ab epi, quod est supra, et stola uel stolon, quod est missio, quod supra id quod nuntius posset mittentis affectum declarat. Nam propter obliuionem mentis et multiplicitatem negotiorum et discrimina uiarum multa essent preterita, que epistola quasi speculum representat. Epistola fuit inuenta duabus de causis. Prima fuit ut amicorum secreta per eam celentur, unde dicitur ab epistolo quod est abscondo. Secunda causa fuit, ut melius quam nuntius exprimat que mandantur. Nuntius enim de omnibus recordari non posset; nam omnium habere memoriam, et penitus in nullo peccare potius est diuinitatis quam humanitatis. Si non esset epistola, quo modo possent esse inter duo secreta, que sciente nuntio dicerentur? Et ideo non immerito fidelis nuntia dicitur secretorum, que crimen amici celat, uerecundiam tegit, et absentes quantumcumque remotos inducit tamquam simul essent presentia corporali. Epistola uero domui comparatur: et sicut ad compositionem domus tres partes ueniunt integrales, paries scilicet, fundamentum, et tectum; ita dicendum est quod tres sunt tantum partes epistole integrales, licet quidam asserant esse plures, scilicet exordium, narratio, et petitio. Et sicut in domo secundarie siue constitutiue sunt infinite partes, ut lapides, cementa et ligna et cetera que ad domus compositionem accedunt, ita in epistola secundarie partes sunt infinite; quia largo modo quelibet littera, sillaba uel dictio pars epistole dicetur, et sic essent innumerabilis. Et quia salutatio ponitur et premittitur, quamuis non sit pars epistole, uideamus quid sit salutatio, et unde dicatur. Salutatio est quidam titulus scribentium nomina manifestans, quia cum dicitur *Petrus Martino salutem*; et dicitur *Incipit liber Horatii*, sicut per talem titulum scimus nomen auctoris, ita per talem salutationem, tamquam per titulum dictum cognoscimus cuius sit epistola, et cui mittatur. Uel salutatio est quoddam ineffabile gaudium mentis, quod aliqua uoce uel actu exprimi non potest, eo tamen animus mouetur ad optandam salutem alicui per uerba tertie persone, quod ideo contingit, quia epistola mittitur inter absentes tamquam inter presentes. Et dicitur salutatio quasi salutis optatio, nam illum salutamus, quem sanum esse cupimus. In salutatione semper ista considerentur: que sit persona mittentis, que recipientis, et qui uel quale sit illud quod mittitur et optatur; quia non debet salutatio a qualitate uel statu personarum discedere uel discrepare, sed earum merita distinguere et dignitatem, condicionem, subiectionem, ordinem, parentelam, dilectionem, professionem, gentem uel patriam designare: et sic adiectiua circumscribere quod singula suum locum teneant sortita decenter: et si ille cui scribitur litteratus fuerit de litteratura; si honestus, de honestate; si strenuus miles, de strenuitate et fortitudine; si nobilis, de nobilitate; si eloquens et legalis, [et] de ipso laudetur: si fidelis, sapiens et uirtuosus, de fide commendari debeat et sapientia pariter et uirtute, ut uidere poteritis in salutationibus infrascriptis. Item nota quod in salutatione non debent poni nomina que pertineant ad laudem mittentis sed tantum recipientis, cum scriptura testetur *Os alienum te commendet, non tuum*, et in alio loco dicat *Omnis laus in proprio ore sordescit*. Distingue igitur, o lector, ad generalem doctrinam omnium salutationum habendam, quod, si scribit par pari, persona recipientis premittitur. Exemplum: *Uenerabili in Christo fratri A. Dei gratia episcopo Ostiensi B. eadem gratia episcopus albanensis in Domino salutem*; et sic de ceteris. Si maior minori, siue minor maiori, maior persona prefertur: uerbi gratia cum prelati, rectores uel domini suis subditis scribunt, uel alii maiores suis minoribus et e conuerso, in ordine tam ecclesiastico, quam etiam seculari. Item quidam dicere uoluerunt quod, cum minor scribit suo maiori semper debet causa subiectionis salutatio reticeri; quod non est uerum, nisi ille cui scribitur sit summe maior, ut si episcopus aliquis scribat domino pape. Si uero sit mediocriter maior, ut si episcopus scribat suo metropolitano, recte salutatio poni potest. Sed inspecta mera ueritate papam et imperatorem posset quilibet salutare, nisi usus solummodo repugnaret, qui est in talibus imitandus. Item cum maior scribit mediocriter minori, et minor est subditus, maioris persona premititur, ut episcopus canonicis uel aliis clericis suis. Ideo autem dixi *mediocriter minori*, quia si sit multo minor uel uilis persona, ut puta qualis persona canonicus, capellanus, aliquis sindicus uel clericus modici loci uel quasi inlitterata persona, semper maior preponetur, licet talis minor non sit de iurisdictione sua: et idem in laicis. Quod si mediocris persona minori scripserit, seruatur arbitrio dictatoris quam uelit premittere aut postponere in ordine salutandi, ut si notarius scribat alicui scriptori. Item si manifesti sibi scripserint inimici, semper mittentis persona premittitur, et ubi salutatio ponitur, dicas *pro salute merorem* ut inferius apparebit in salutationibus adnotatis. Propterea dixi *manifesti*, quia si occulti fuerint inimici, se ad inuicem salutabunt. Item si iudex fuerit delegatus, quia uice super commisso negotio fungitur delegantis, sicut delegans scriberet, ita personam suam in salutatione ordinet delegatus, ut patebit ex salutationibus infrascriptis. Item ut sciatur quis cui uel preponi debeat uel postponi et quomodo quilibet se debeant salutare, nota, ut subsequentia melius apprehendas, quod nomen recipientis in salutatione poni debet in datiuo casu, et nomen mittentis in nominatiuo casu, cum dictioni buset adiectiuis utrique persone conuenientibus. Exemplum *Amico dilecto B., G. salutem cum plenitudine gaudiorum*. Ne igitur obscurus fiam cum breuis esse laboro, quod in genere posui, nube clarificata, sub specie demonstretur, ita quod maiores cum minoribus et iuniores cum senioribus in quolibet ordine peritiam habeant salutandi. *Reuerendis parentibus A. et B. pre cunctis mortalibus metuendis, honorandis, diligendis, G. eorum deuotissimus filius unicus* uel *minimus, salutem cum reuerentia filiali*, uel *cum filiali deuotione salutem*, uel *filialem reuerentiam cum salute*, uel *filialis reuerentie famulatum*, uel *omnimodam in omnibus reuerentiam*, uel *salutem, et siquid in mundo salubrius est salute*, uel *salutem et quidquid boni Ioseph uel Iacob prebuit suo patri* uel *suo patri potuit exoptare*. Potest tamen causa reuerentie tacere salutem, ut loco salutis dicat: *G. deuotus eorum filius quidquid potest seruitii uel honoris*, uel *quicquid potest reuerentie uel honoris*, uel *se ipsum totum*, uel *quicquid deuotionis uel subiectionis, et reuerentie potest*, uel *se promtum ad omnia genera famulatus*, uel *paterna semper uestigia imitari* uel *nunquam paternis preceptionibus contraire*, uel *semper suis parentibus facere que sint grata*. *A. et B. parentes*, uel *A. pater et B. mater: G. benedicto filio suo quidquid Ysac Iacob contulit cum salute*, uel *salutem cum dilectione perenni* uel *salutem et benedictionem* uel *salutem et scientie capere documenta*, uel *salutem et Salomonis scientia illuminari*, uel *salutem et illustrari scientia* uel *eloquentia Ciceronis*, uel *salutem et bonorum consortia imitari*, uel *salutem et gratiam a Domino promereri*, uel *salutem et bonis moribus informari*, uel *salutem et benedictionem quam filio patriarcha*, uel *salutem et paterne benedictionis augmentum*, uel *cum paterna dilectione salutem*, uel *de bono in melius feliciter prosperari*, uel *salutem et nunquam uacare a philosophicis documentis*, uel *salutem et scolastice militie insudare*, uel *salutem, et que sint iusta facere et honesta*, uel *salutem, et male fugere et inhonesta uitare* uel *salutem, et prestolatum amicorum gaudium adimplere meritis proprie bonitatis*. Mater uel pater sic separatim scriberet. *Unice spei et gaudio singulari G. suo dilecto et benedicto filio, C. deuotissima eius mater* uel *D. genitor, salutem et salutis eterne fructum et filius*. Et filius e conuerso parentum quemlibet salutabit. Si pater uel mater fuerit in dignitate, sic scriberet: *G. Dei gratia talis episcopus* uel *prelatus* uel *talis abbatissa, P. suo filio benedicto salutem et prosperitatem*. *A. et B. parentes, G. utinam uocando filio pro salute maledictionem* uel *pro salute angustiam et dolorem* uel *pro salute uerecundiam et dolorem et obbrobrium sempiternum*, uel sic: *G. maledicto filio suo salutem pro meritis* uel *salutem quem meruit* uel *non salutem, sed ut Cayn malitie societur*, uel *nunquam corporeis oculis reuidere*; uel *salutem quem Lucifer cum ire filiis acquisiuit*, uel *salutem, et nunquam a meretricum natibus separari* uel, *maledictionem et lupanaris sordibus suffocari*, uel *bestiarum dentibus lacerari*, uel *inter caupone pocula* uel *ad caram et potationes consumere dies suos*, uel *inter fures et ioculatores* uel *pocula interire*. *A. et B. parentibus utinam meritis euocandis, C. eorum solo nomine habitus filius salutem et quam tenetur reuerentiam ampliorem*, uel *salutem et paterna aperire uiscera indigentie filiali*, uel *salutem et paterne pietatis affectum circa filios exercere*, uel *salutem et filialem carnem odio non habere*, uel *salutem et errantem filium cum uirga pietatis ad mandatorum semitam reuocare*, uel *salutem, et non denegare filio necessaria ministrare*, uel *salutem et cordis duritiam per pietatis misericordiam remouere*, uel *salutem, et inopie filiali succurrere, malignorum mendaciis reprobatis* uel *salutem, et illum non deserere quem nature creauit*, uel *salutem et illi consulere cui deesse non possunt, ratione uel consuetudine prohibente*, uel *salutem et delinquentis peccatis ignoscere redeuntis*. Si autem filius uel filia fuerit in dignitate, sic scriberet: *A. Dei gratia episcopus talis loci* uel *prelatus* uel *abbatissa, reuerendis parentibus A. et B* uel *dilecto genitori B.* uel *honorabili ac carissime sue matri C., salutem quam sibi*. *Peramando fratri* uel *carissimo* uel *peramabili* uel *diligendo et honorando* uel, si maior fuerit *metuendo domino atque fratri suo B., C. cum fraterna dilectione salutem*, uel *salutem et fraternum amorem* uel *salutem et fraterne dilectionis affectum*, uel *cum sincere dilectionis affectu*, uel *salutem et optati successus augmentum*, uel *salutem cum fraterne dilectionis ardore*, uel *salutem et omne bonum*, uel *salutem, et siquid salute pretiosius inuenitur*, uel *salutem et quam sibi desiderat sospitatem*, uel *salutem quam sibi*. Et idem in sororibus, ut *diligende sorori B. morum elegantia plurimum decorate*, uel *salutem cum fraterna dilectione*. Et datiuos conuertas in nominatiuos, et habebis responsiuam. Si uero fratrum aliquis erit in dignitate, sic dices: *Uenerabili domino atque fratri G. Dei gratia episcopo florentino, A. et B. seipsos cum fraterna dilectione*. Si autem erit abatissa, sic dices: *Domine ac sorori plurimum uenerande U. Dei gratia abbatisse talis loci, A. et B. cum fraterna dilectione salutem*. *Amantissimo* uel *honorabili* uel *amando aut diligendo seu *peramabili consobrino suo S., U. salutem et puram dilectionem*, uel *sincerum amorem*, uel *cum sincere dilectionis feruore* uel *salutem et prosperitatem*, uel *prosperitatis augmentum*, uel *debiti honoris augmentum*, uel *salutem et uite longitudinem cum honore*, uel *salutem in longitudine dierum uite*, uel *salutem, et corporeis inspicere oculis quem mentis affectibus contemplatur*, uel *debitum honorem, atque res et habitum retinere*, uel *salutem et honori habito debitum cumulare* uel *aggregare* uel *sociare*, uel *salutem, et sue negotia feliciter pertractare*, uel *presentia mala fugere, et futuris utilitatibus prouidere*. *Reuerendo patruo, immo patri, unico benefactori et domino speciali*, uel *unice post Deum spei, benefactori precipuo, portui salutis, et refugio singulari*, uel *uenerabili patruo, immo in Christo patri et domino metuendo*, uel *reuerendo patruo, immo domino atque patri ubique suis meritis commendando, G. Dei gratia episcopo Mutinensi dignis laudibus et proprie bonitatis meritis honorando*; uel *tam sapientia quam honestate morum et omnimoda bonitate laudando* uel *multa sapientia et honestate fulgenti, D. salutem et totius promtitudinem famulatus* uel *salutem et promtum semper deuotionis affectum*. Uel taceas salutem, et dices: *D. omnium suorum nepotum minimus promptum senper et debitum in omnibus famulatum*, uel *quicquid deuotionis et reuerentie potest* uel *sui commendationem et promtissimum famulatum* uel *debitam in omnibus reuerentiam* uel *debitum in omnibus famulatum* uel *se ipsum totum ad beneplacita et mandata* uel *debite reuerentie famulatum*, uel *debiti famulatus obsequium* uel *promptum deuotionis obsequium* uel *se totum cum sincere dilectionis obsequio* uel *sui commendationem in omnibus cum perenni promtitudine famulandi*. Et secundum hunc modum minores et subditi prelatos et pastores poterunt salutare. *Uiro probo et discreto, auunculo ac domino metuendo G., U. scolaris Bononie, suorum nepotum minimus salutem cum promtitudine seruiendi*, uel *salutem cum sincere dilectionis perseuerantia* uel *quicquid fidelitatis et seruitii potest*, uel *salutem, et gaudiorum semper ad uota successus* uel *salutem et successibus abundare*, uel *salutem, et si quid melius* uel *ad uota successus prosperos cum salute*, uel *salutem et seipsum*, uel *salutem et quicquid potest seruitii* uel *honoris*, uel *salutem et bonis omnibus abundare*, uel *salutem et sui commendationem cum promtitudine seruiendi*, uel *salutem, et sospitate omnimoda gratulari*. *Gerardus Dei gratia* uel *Dei miseratione* seu *miseratione diuina* uel *sola Dei prouidentia* uel *sedis apostolice dignatione* uel *quamuis inmeritus* uel *licet indignus* uel quamquam non suis meritis, episcopus* uel *prepositus* seu *archipresbiter, plebanus, prior* uel *abbas* uel *talis loci prelatus* uel *rector solo uerbo et non opere, dilecto nepoti suo C. scolastice militie Bononie commendato salutem et benedictionem a Domino* uel *salutem in Domino* uel *salutem, et fructum reportare scientie ac honoris*, uel *salutem et Salomonis sapientiam et Ulixis astutiam et Ciceronis eloquentiam imitari*, uel *salutem et mutare mores cum tempus postulat aut res.* *Rainerius talis iudex* uel *miles* seu *mercator* uel *campsor, peramando nepoti suo insistenti Bononie scolasticis disciplinis salutem, et optinere sapientiam Salomonis*, uel *salutem et dilectionem* uel *salutem et honoris debiti incrementum* uel *salutem et gratiam apud Deum et homines promereri*, uel *salutem et prosperis fugare sinistra*, uel *salutem et honoris debitum incrementum*. *Diligendo nepoti U., B. eius amita* seu *matertera cum sincera dilectione salutem*. Nepti sic scribituri: *Sue peramande nepoti B., U. salutem cum intimo amore.* *Reuerende amite* siue *matertere B., R. eius deuotissimus nepos* uel *deuotissima neptis, cum promtitudine *gaudiorum* uel *cum sinceri amoris affectu.* *Dilecto et peramabili consanguineo U. ciui Bononiensi, ... Mutinensis ciuis salutem cum sincere dilectionis constantia.* *Reuerendis dominis A. presbitero, B. auo et C. auie, et peramabili patri D., et dulcissime matri E., carissimis patruis F. et G., metuendis auunculis H. et I., honorabilibus et sapientibus dominabus K. et L. amite et matertere, prouidis et discretis fratribus M. et N., et dilectis sororibus O. et P., et diligendis consobrinis Q. et R., et S. socero, T. honeste uxori, strenuo consanguineo U., et precordiali amico X. et uicino Y., et ceteris dominis, uicinis et amicis non modica laude dignis, Ç. Bononie uigilans in scolasticis documentis* uel *disciplinis, salutem cum reuerentia et dilectione perenni*. Reuerentia redditur presbitero et parentibus, dilectio personis aliis appropriatur. Et conuertas datiuos in nominatiuos, et sic habebis responsiuam salutationem. *Suo speciali et precordiali amico dilectissimo* uel amicorum precipuo* uel *dilectissimo et carissimo amico* uel *discreto, sapienti et peramabili amico* uel *amicorum non ultimo, A. morum claritate repleto* uel *amico suo pre mundi ceteris diligendo U., B. salutem et amorem* uel *salutem et omne bonum*, uel *salutem cum indissolubili amoris uinculo* uel *cum sincere dilectionis affectu*, uel *salutem et amicitie firmitatem* uel *consuete dilectionis constantiam*, uel *salutem et prosperos ad uota successus* uel *ad uota successus prosperos cum salute* uel *successus successibus augmentare* uel *prosperis successibus abundare*, uel *salutem, et siquid possit melius inueniri*, uel *salutem et siquid saluberius est salute* uel *salutem et plenitudinem gaudiorum* uel *salutem quam sibi.* Si autem dominabilis amicus fuerit, ita scribes: *Precordiali domino et amico* uel *speciali tamquam domino et amico P. honestate morum fulgenti* uel *multa sapientia decorato I. salutem, et quicquid dilectionis et seruitii potest* uel *salutem et uotiua continuo perfrui sospitate* uel *salutem et illesam omni tempore amicitiam conseruare.* *Socio carissimo* uel *precordiali* uel *dilecto et peramabili socio B. scolari paduano, G. olim socius eius, nunc scolaris Bononie salutem et scientie capere documenta* uel *salutem et facundiam consequi Tullianam* uel *salutem, et de gradu ad gradum prosperitatis ascendere peroptatum* uel *salutem et philosophie palatium introire* uel *ad scientie plenitudinem peruenire* uel *salutem et ad pedes philosophie crebris uigiliis accubare* uel *salutem et per scalas sapientie adscendere, et Dei et hominum gratiam inuenire*, uel *salutem, et ad perfectionem uenire iuris tam canonici quam ciuilis*, uel *salutem et illa in terris discere que hominibus placeant et angelis in excelsis*, uel *salutem et uisione mutua gratulari*, uel *salutem, et scientiam acquirere et diuitias congregare*, uel *salutem et optata semper perfrui sospitate* uel *sanitate*, uel *optati honoris augmentum*, uel *salutem et scientiam acquirere et diuitias congregare*, uel *salutem et omnimoda perfrui sospitate* uel *omnimoda felicitate gaudere*, uel *salutem et cuncta que desiderat optinere* uel *salutem et omnia habere pro beneplacis uoluntatis* uel *ad beneplacitum uoluntatis*, uel *salutem et haurire aquas de fontibus scientie salutaris.* *Domino magistro A., uariis scientiis redimito* uel *litteratorie militie cingulo redimito* uel *floribus eloquentie purpurato* uel *spectabilis eloquentie ac scientie uiro, iuris prudentia et facti experientia redimito* uel *morum prerogatiua conspicuo, et honestatis gloria rutilanti* uel *septiformis sapientie luce fulgenti, U. salutem et in scoliis philosophie militiam exercere* uel *salutem, et ea scire uel docere in terris que placeant angelis in excelsis*, uel *salutem cum promtitudine seruiendi* uel, *quicquid deuotionis et reuerentie potest* uel *seipsum totum in omni genere subiectionis. Magister sic suo discipulo scribit: *Dilecto socio et peramabili discipulo I., magister P. salutem cum sincere dilectionis feruore* uel * salutem et suam gratiam.* *Unice spei, singulari refugio et benefactori precipuo domino P. talis loci prelato, U. suus clericus subditus et fidelis seipsum totum ad beneplacita et mandata*, uel *uenerabili in Christo patri et domino speciali U. Dei gratia dignissimo episcopo uel archiepiscopo*, uel *tali prelato, multa sapientia et honestate fulgenti, U. talis subditus quicquid deuotionis et reuerentie potest* uel *sui commendationem in omnibus cum perenni promtitudine famulandi* uel *se totum, et obedientiam et reuerentiam et deuotionem perpetuam.* Et recurre superius ad titulum de nepote ad patruum clericum, ubi uberius inuenies uerba que presentibus conuenient. *Summe probitatis ac magnificentie uiro domino suo G. Orlandino multa laude et honore digno* ... *talis eius fidelis* uel *uice comes* uel *castaldus* uel *procurator* uel *talis burgensis* uel *administrator* uel *negotiator* uel *negotiorum gestor* uel *uassallus* uel *subditus, promtum semper et fidele seruitium* uel *quicquid poterit* uel *seipsum totum in omni genere famulatus* uel *fidelitatis*, uel *salutem, et quicquid potest seruitii* uel *honoris*, uel *se totum ad beneplacita et mandata*, uel *salutem et honoris debiti incrementum.* *Dilecto fideli suo P. uassallo, uicecomiti* uel *castaldo, G. de Martino salutem et suam gratiam,* uel *salutem et omne bonum.* Et si uellet, dominus nomen suum rationabiliter posset preponere, et artem et regulam sequeretur. Maritus sic uxorem salutat: *D. dilectissime uxori sue, C. salutem cum indissolubilis amoris uinculo*. Uxor sic maritum: *Uiro et domino pre cunctis metuendo B., C. deuotissima eius uxor* uel *fidelissima, salutem cum perpetue dilectionis costantia.* *A. Dei gratia Romanorum imperatrix et semper augusta, G. eadem gratia illustrissime regine Francorum salutem cum desiderabilis prosperitatis augmento.* Consanguinee sic se salutant: *B. pulcritudine ac morum elegantia plurimum decorate, M. uxor talis salutem cum plenitudine gaudiorum.* *Nobili et sapienti domine, uel nobilissime ac sapientissime domine B. duchisse Austrie, uel A. marchiane Estensi, uel comitisse Campanie, capitanee uel ualuassorisse* uel *tali domine, forma et morum et elegantia decorate* uel *forma et sensu plurimum relucenti, U. se ipsum totum* uel *quicquid sibi* uel *quicquid poterit* uel *si aliquid ualet salute pretiosius inueniri* uel *salutem cum fidelissimo seruitio* uel *salutem et quicquid fidelitatis et seruitii potest*. *Anime sue dimidio, pre cunctis uiuentibus diligende* uel *specialissime amice, domine C., D. animam et corpus et si plura posset* uel *quicquid habet et uidetur habere* uel *C. amice dulcissime forma, sensu et genere decorate* uel *anime sue dimidio, et oculorum suorum lumini, C. formosissime ac pretiosissime domine, amice dulcissime, A. ineffabilem iocunditatem* uel *illud gaudium mentis quod uoce uel actu exprimi nunquam potest* uel *super aurum et topation relucenti domine C. amice dulcissime, U. quicquid potest, et si ultra posset* uel *tot salutes et seruitia quot in arboribus folia, quot in celo fulgent sidera, et quot arene circa maris littora.* *Mirifice bonitatis ac sapientie uiro domino A. potestati Bononie dignis et magnis laudibus et decorato, B. potestas Cremone salutem, et sui regiminis exitum gloriosum.* Pro magnis uero negotiis apponitur consilium, pro maioribus totus populus ciuitatis, hoc modo: *Nobilibus et sapientibus uiris domino G. potestati, excelso consilio, ac honorate communitati ciuitatis Mediolani, U. Bononie potestas, consilium et populus uniuersus salutem cum honoris et glorie incremento* uel *salutem et totius felicitatis augmentum* uel *salutem, et prospero semper abundare successu* uel *salutem et de hostibus feliciter triumphare* uel *salutem et in omnibus prosperare* uel *salutem cum indissolubili amoris uinculo* uel *salutem, et amoris perpetui firmitatem*. Rectores sic potestati *Egregio et prudenti uiro domino A. potestati Bononie, C. et D. eiusdem ciuitates rectores salutem et prosperitatem.* Consules sic scribunt: *Nobilibus uiris consulibus Placentinis I. et U., consules Mutinenses salutem et dilectionem*. Potestas et consilium sic consulibus: *Ariprandus Faba Bononie potestas et eiusdem ciuitatis consilium A. et B. consulibus uille Nonantule* uel *Burgi Panicalis* uel *castri Sancti Iohannis, et toti eiusdem loci populo salutem et omne bonum*. Consules et potestas sic dominis: *Uiro egregio U. Bononie potestati et consilio uniuerso multa sapientia et bonitate propria commendandis, A. potestas de Monte Alto* uel *consul castri Plumatii* uel *uille Mutine* aut *burgi Galere salutem et seipsum* uel *quicquid potest seruitii uel honoris* uel *se ipsum totum ad beneplacita et mandata* uel *salutem et honoris debiti incrementum*. Subditi sic inter se: *Nobili uiro et plurimum sapienti A. potestati Castri Noui, G. potestas Galere salutem cum sincere dilectionis affectu*. Consules sic inter se: *Prouidis et discretis uiris, amicis et uicinis carissimis A. et B. consulibus Bagnarole, C. et D. consules talis loci, salutem et suum seruitium et amorem.* *Glorioso et excelso uiro*, uel *illustri et preclaro uiro domino I. Dei gratia felicissimo regi Franchie, dignis et magnis laudibus decorato, B. eadem gratia illustris rex Ungarie* uel *alme urbis Senator illustris, salutem, et optata semper felicitate beari* uel *salutem et amoris perpetui firmitatem* uel *salutem et totius altitudinis incrementum*. Duces sic inter se scribunt: *Magnifico et potenti domino G. illustri duci Spoleti quem ubique terrarum proprie bonitatis merita recommendant, A. illustris dux Austrie salutem, et de inimicis triumphum*. Marchiones sic inter se scribunt: *Inclito et preclaro uiro domino I. excelso marchioni Montis ferrati quem fama commendat et gloria militaris, U. Estensis et Anconitanus marchio salutem et prospera prosperis cumulare*. Comites inter se sic: *Magnifico et potenti uiro domino Guidoni de Tuscia honoratissimo comiti palatino, quem decus exornat, fama, liberalitas, probitas et curialitas approbata, Iohannes de Gauinana comes Romaniole salutem et cuncta que desiderat optinere*. Et sic scribunt sibi magni et potentes uiri et mundi principes, et barones magni subditis: *F. Dei gratia rex illustris Francorum* uel *talis dux, marchio, comes *aut* princeps, I. de tali loco suo fideli salutem et suam bonam uoluntatem*. *Inclito et potenti* uel *nobili et illustri* uel *magnifico et preclaro ac strenuo militi, domino Salinguerre Ferrariensi multa discretione conspicuo et dignis laudibus commendato* uel *nobili et prudenti uiro domino Rolando honorato militi Mutine* uel *multa laude et honore digno uel quem fama militaris decorat, et gloria recommendat, Iacobus de Prindiparte Bononie salutem cum promtitudine seruiendi* uel *de gradu prosperitatis ad gradum adscendere peroptatum*. Et sic omnes milites se salutant. *Federico Dei gratia uictoriosissimo Romanorum imperatori et semper augusto, P. eadem gratia rex Francorum salutem et obsequium*. *Illustrissimo et feliciter triumphanti domino F. Dei gratia serenissimo et cristianissimo Romanorum imperatori semper augusto, D. eadem gratia alme urbis senator illustris salutem et suum seruitium et amorem* uel *talis dux, comes, baro* uel *princeps Capue salutem, et quicquid poterit seruitii uel honoris*. Uel dicas: *A potestas Cremone, consilium et populus ciuitatis promptum fidelitatis intime famulatum*. Et si uassallus fuerit, ita dicat: *A. de tali loco fidelis uassallus diu feliciter imperare* uel *debitum in omnibus fidelitatis obsequium*. *Gloriosissime ac serenissime domine A. Dei gratia felicissime Romanorum imperatrici, et semper auguste, potestas, consilium et populus ciuitatis Bononie eius subditi et fideles tam promtum quam deuotum in omnibus famulatum*. Duci Uenetie sic scribitur: *Preclaro ac magnifico uiro domino P. Ciani Uenetie, Dalmatie, Croatie, dimidieque nec non et quarte partis imperii Romanie duci felicissimo, A. potestas, consilium et populus ciuitatis Bononie salutem in longitudine dierum et uite* uel *salutem et optata semper felicitate beari*. Et eumdem modum seruabimus in salutando alias sublimes personas, ut in precedentibus continetur. *A Dei gratia Romanorum imperator et semper augustus magno uiro imperatori constantinopolitano et semper augusto salutem et pacem et amorem*. Regibus autem dicit *salutem et omne bonum*, et idem dicit amicis quibus uult. Imperatrici sic scribitur: *F. Dei gratia Romanorum imperator semper augustus peramabil uxori sue C. imperatrici et semper auguste salutem et amoris plenitudinem*. Aliis sic scribitur: *F. Dei gratia et cet. magno uiro P. marchioni de Monte ferrato fideli suo,* uel *uiris nobilibus et dilectis U. potestati, consilio et populo Imolensi, salutem et suam gratiam et bonam uoluntatem*. Dominus papa cardinales et omnes archiepiscopos, patriarchas, primates, episcopos appellat fratres hoc modo: *Gregorius episcopus, seruus seruorum Dei, uenerabili fratri patriarche Antiocheno* uel *primati Gradensi* uel *archiepiscopo Rauennati* uel *episcopo Bononiensi, salutem et apostolicam benedictionem*. Et nota quod non ponit in litteris suis proprium nomen prelati, sed duo puncta fiunt, inter que remanet modicum spatium carte quod representat proprium nomen; et significat quod non scribitur persone, sed tantummodo dignitati; quod patet ex eo, quod dignitas sequitur illud spatium cum dicit *episcopo Bononiensi* uel *Imolensi*. Abbates et priores, archipresbiteros, cantores, prepositos, preceptores, magistros scholarium et cymiliarchas *dilectos in Christo filios*, dicendo: *Gregorius, et cet. dilectis in Christo filiis abbati et conuentui Sancti Stephani Bononie salutem et benedictionem*. Canonicis, cappellanis et omnibus aliis clericis, doctoribus, magistris, uniuersitati scholarium dicit, *dilectis filiis* non ponendo *in Christo*: *Gregorius et cet. dilectis filiis canonicis Imolensibus* uel *clero ciuitatis Fauentie* uel *dilectis filiis doctoribus et magistris et uniuersitati scholarium Bononie commorantium salutem et apostolicam benedictionem*. *Gregorius episcopus, seruus seruorum Dei, F. illustri Romanorum imperatori et semper augusto salutem et apostolicam benedictionem*. Et eodem modo scribit imperatrici, dicendo: *Gregorius et cet. dilecte in Christo. G. illustri Romanorum imperatrici et semper auguste salutem et benedictionem*. Reges autem et reginas, dominos et maiores principes *illustres* appellat. Exemplum: *Gregorius et cet. dilecto in Christo filio illustri regi Francie, Anglie, Ungarie,* uel *principi Capue, duci Uenetiarum* uel *Bauerie,* uel *Austrie*. Item *dilecte in Christo filie illustri regine Francie* uel *comitisse Campanie salutem et apostolicam benedictionem*. Minores uero appellat tantum filios, non dicendo *in Christo*: *Gregorius et cet. dilecto filio nobili uiro Salinguerre Ferrariensi, salutem et benedictionem*. Omnibus autem quos salutat indifferenter dicit *salutem et apostolicam benedictionem*. Nota quod nomen pape semper premittitur, siue scribat aut scribatur ei; et nomen imperatoris eodem modo, nisi scribat domino pape. Hoc modo scribitur domino pape: *Sanctissimo patri domino G. Dei gratia summo pontifici, B. illustris rex uel regina Francie, comitissa Campanie* uel *talis comes* seu *princeps, dux* uel *baro* uel *talis sanctimonialis uirgo Deo dicata* uel *uidua, totius deuotionis affectum* uel *talis patriarcha, archiepiscopus, episcopus* uel *prelatus* uel *abbatissa et conuentus monialium Sancti Uitalis Bononie*, uel *A. potestas et consilium ac populus ciuitatis Bononie*, uel *consules et uniuersitas campsorum,* uel *mercatorum* uel *doctores et magistri, et tota uniuersitas scholarium* uel *prepositus et totus clerus ciuitatis Bononie, pedum obscula beatorum* uel *feliciter Petri nauiculam in maris fluctibus gubernare*. *Sanctissimo patri et domino Gregorio Dei gratia summo pontifici, F. eadem gratia Romanorum imperator et semper augustus salutem et omnimodam reuerentiam*. Aliis omnibus a domino papa dicit *gratiam suam et bonam uoluntatem* uel *salutem et omne bonum*. Aliis personis sic scribit: *F. Dei gratia Romanorum imperator et semper augustus, Iherosolime et Sicilie rex, speciali amico D. eadem gratia Ostiensi episcopo* uel *amico carissimo et fideli P. eadem gratia episcopo Cremonensi salutem et amorem*; et sic scribit omnibus de regno. *Fredericus Dei gratia Romanorum imperator et semper augustus, A. dilecto suo amico abbati Sancti Proculi* uel *tali clerico* uel *magistro* uel *scolari, uiro discreto et amico dilecto Bononie commoranti, salutem et bonam uoluntatem*. Et sic omnes reges scribunt clericis et talibus personis, et alii principes et magnates cum scribunt minoribus, ut *talis dux* uel *princeps A. tali clerico, salutem et dilectionem*. Si autem magnis prelatis scriberent, deberent eorum nomina premittere, ut: *Uenerabili in Christo patri domino I. Dei gratia dignissimo patriarche Aquileiensi* uel *primati Gradensi, archiepiscopo Rauennati* uel *Mediolanensi, talis dux salutem et reuerentiam et amorem*. *Uenerabili in Christo domino A. Dei gratia dignissimo archiepiscopo Rauennati, G. parmensis episcopus salutem et reuerentiam in omnibus tam debitam quam deuotam* uel *salutem et sinceram in Domino caritatem*. Archiepiscopus uero, suffraganeis suis scribendo, nomen suum et preponere et postponere potest, si placet. Exemplum: *A. Dei gratia archiepiscopus Rauennas, uenerabili in Christo fratri B. regino episcopo salutem in Domino* uel *dilecto in Domino* aut *uenerabili in Christo fratri, tali episcopo, talis archiepiscopus in uero salutari salutem*. Episcopi uocant se fratres hoc modo: *Uenerabili in Christo fratri et amico speciali U. Dei gratia episcopo Fauentino, M. eadem gratia episcopus Imolensis salutem in domino* uel *salutem cum sincere dilectionis ardore*. Maiores autem episcopos uocant patres et eorum nomina anteponunt, considerantes maioritatem esse circa sanctitatem uel honestatem uel quoad senilem etatem, nobilitatem, uel sapientiam ampliorem, largas diuitias uel ciuitatem maiorem, uel quia primo fuit in dignitate; et scribunt talibus in hunc modum: *Uenerabili in Christo patri, amico et domino suis meritis honorando I. Ariminensi episcopo D. Foripopuliensis episcopus in uero salutari salutem*. Episcopi uocant filios qui sue iurisdictionis existunt; et nomen prelati mittentis premittitur tali modo: *Henricus Dei gratia Bononiensis episcopus dilecto in Cristo filio tali cappellano uel clerico salutem et benedictionem*. Item prelatos subditos uocant fratres hoc modo: *A diuina miseratione Mutinensis episcopus dilecto in domino fratri abbati sancti Petri* uel *preposito, priori* uel *archipresbitero talis loci salutem in salutis auctore* uel *felicibus aut uotiuis successibus abundare*. De aliena quidem iurisdictione clericos uocant episcopi, sicut placet eis, uel *filios* uel *fratres* uel *amicos* uel *uiros dilectos*; et eorum nomina preponunt uel postponunt, inspectis personis secundum generalem superius datam distinctionem, siue laici fuerint siue clerici; et licet quilibet clericus pro susceptis ordinibus maior quouis laico censeatur et ita nomen eius semper possit premitti, tamen prelati magnatibus deferunt et humilitatis cause eorum nobilitatem posponunt. Exemplum breuiter ad predicta: *Henricus Dei gratia Bononiensis episcopus dilecto sibi clerico et amico* uel *laico Mutinensi* uel *dilecto in Christo fratri tali canonico Parmensi salutem in Domino*; et sic preponitur episcopus: *Dilecto in Domino fratri B. Nonantulane plebis archipreshitero* uel *uiro prouido et discreto domino Manfredino regino canonico, intimo et speciali amico talis episcopus salutem in domino*. Sic premittitur laicus: *Uiro prouido et discreto domino Gerardo Rangoni ciuitatis Mutine multa laude et honore digno Henricus summa gratia Bononiensis episcopus, salutem et dilectionem in Domino*. *Reuerendo in Christo fratri R. florentino archidiacono Tancredus archidiaconus Bononiensis, salutem cum sincere dilectionis feruore*; et sic se salutant archipresbiteri et plebani, priores et prepositi. Archiprestiter sic salutat cappellanum suum: *G. archipresbiter talis loci dilecto fratri suo A. cappellano talis loci salutem et omne bonum*. Cappellani sic se salutant ad inuicem: *Dilecto et precordiali amico* siue *fratri U. talis loci cappellano, M. cappellanus talis ecclesie cum omni eternali dilectione salutem*. Si iudex fuerit delegatus domini pape, maior est quocumque, ut diximus; et ita, cuicumque scriberet, posset premittere nomen suum, dicendo; *I. Dei gratia Parmensis episcopus a sede apostolica delegatus uenerabili in Christo fratri patriarche Gradensi* uel *archiepiscopo Mediolanensi* uel *illustri et glorioso uiro regi Anglicano salutem in Domino*. Si alterius prelati uel principis delegatus uel uicarius fuerit, maior est omnibus qui sunt iurisdictionis ipsius; et ista ueritatis ratione posset preponere nomen suum, ut dictum est. Quicquid autem possit facere delegatus, ne superbire uideatur, humilitatis sectetur magistrum, qualitatem sue persone inspiciat et officii consideret dignitatem; et scribat maioribus et minoribus secundum regulam prelatis superius assignatam sic plane, sic suauiter et humiliter ac prudenter, quasi non esset in legatione huiusmodi constitutus. Cardinalium sedis apostolice alii sunt presbiteri, alii diaconi. Item presbiterorum alii sunt episcopi, alii simpliciter cardinales presbiteri; inter quos sic diuersifica: quia, si fuerit episcopus, dicimus: *Uenerabili in Christo patri domino T. Ostiensi et Uellitrensi episcopo, talis episcopus salutem et reuerentiam* uel *sui commendationem et promtum in omnibus famulatum*. Si uero presbiter cardinalis, dicimus: *Reuerendo in Christo patri et domino G. tituli Sancti Marchi dignissimo presbitero cardinali talis salutem, uel seipsum etc.*. Una tamen ecclesia est Rome, que habet titulum *ecclesiam baptisimalem*, ut in curia intellexi; et non dicitur titulus talis ecclesie, sed per antonomasiam sic scribitur ei: *Basilice xij apostolorum presbitero cardinali*. Si autem fuerit diaconus cardinalis, dicimus ita: *Uenerabili in Christo patri magistro Rainerio Sancte Marie in Cosmedin dignissimo diacono cardinali, A. potestas, consilium, et commune ciuitatis Bononie promptum deuotionis intime famulatum* uel *talis clericus* siue *laicus, seipsum totum in omni genere famulandi*. Non enim dicimus *diacono talis tituli*, quoniam habere titulum diaconi non dicuntur. Et nota quod titulus nomen ab auctore suscepit, unde dicitur titulus Calixti, quasi ab ipso ecclesie fundatore. *Reuerendo ac dilecto in Christo fratri multe discretionis ac honestatis uiro domino G. sancti Proculi abbati, A. licet immeritus monasterii sancti Stephani abbas, salutem et sinceram in Domino caritatem*. Abbatisse sic salutant se: *Uenerabili in Christo sorori A. Dei gratia monasterii sancti Uitalis abbatisse dignissime* uel *G. Cenobii Sancte Marie Maioris* uel *Sancti Columbani humilis abbatissa in uero salutari salutem* uel *salutem et orationem in Domino*. Monacha sic salutat suam abbatissam: *Uenerabili in Christo matri et domine E. sancti Gregorii abbatisse dignissime, soror A. peccatrix monacha debitam reuerentiam cum deuota subiectione*, uel *cum pura dilectione*. Monachi sic se salutant generaliter: *Dilecto fratri monacho et amico domino Iacobo discreto monacho talis loci dominus P. monachus sancti Felicis salutem et in Domino gloriari*. Monachus sic abbati: *Uenerabili in Christo patri et domino metuendo I. Sancti Felicis abbati dignissimo, dominus B. humilis eius monachus et deuotus seipsum totum in omni genere famulandi*. Laici sic monachis: *Domino et amico domino C. monacho talis loci, A. laicus salutem et reuerentiam* uel *deuotionem cum dilectione sincera*. Monachus sic monache: *Dilecte in Christo sorori domine A. sancte Margarite moniali propriis meritis honorande, dominus C. monachus talis loci salutem et ad salutis gaudia peruenire*. Monacha sic monacho, *Domino atque fratri in Christo suis meritis honorando D. monacho: talis loci, A. monacha sancti Uitalis salutem et dilectionem in Domino*. Monache sic se ad inuicem salutant: *Amantissime sorori sue in Christo plurimum uenerande A. Sancte Marie Maioris honeste sanctimoniali, G. monacha sancti Geruasii salutem in Domino*. Conuentui monialium sic scribitur: *Dilectis uel reuendis in Christo sororibus abbatisse et sancti monialibus talis loci, magister Tancredus Bononie archidiaconus salutem et ad sponsi conuiuium cum sapientibus uirginibus introire*. Generaliter autem possumus eis dicere *salutem et in oratione constantiam* uel *salutem in eo cui angeli seruiunt* uel *cuius speciem* uel *cuius pulcritudinem sol et luna mirantur* uel *salutem, et sic transire per temporalia, ut per ea non amittantur eterna* uel *salutem et cum desiderio iugum Domini sustinere* uel *salutem et carnis uoluptates orationibus et uigiliis et ieiuniis edomare* uel *salutem et illam quam mundus dare non potest pacem* uel *salutem et de labore fructum suscipere gloriosum* uel *Dominum facie ad faciem contemplari* uel *de cursu brauium obtinere* uel *semper oleum in lampadibus suis ferre* uel *salutem et celesti sponso placere, et illibatum seruare pudoris annulum et armillam*, uel *salutem et ad fructum centesimum peruenire*. *Dilecto in Christo fratri amico speciali et domino reuerendo B. heremite Camaldulensi sanctitate uite probato et mentis ac corporis honestate, B. heremita sancti Michaelis de Nemore salutem et usque ad ueram perseuerare coronam*. Humiliati et Deo deuoti sic se salutant: *Uiro dilecto amico et fratri carissimo A. penitentiam agenti B. humiliatus et Deum timens salutem et die noctuque in lege Domini meditari*. Conuersi sic se salutant: *Fratri dilecto et amico speciali D. conuerso sancti Proculi, C. conuersus sancti Damiani salutem et per bonum obedientie ad premium celestis magnificentie peruenire*. *Multe sapientie ac discretionis uiro domino P., legali et facundo iudici Mutinensi, iuris et facti peritia decorato* uel *tam iuris prudentia quam facti experientia redimito, A. iudex Bononie* uel *talis eius consanguineus* uel *amicus, salutem et in libra rationis sedere et singula sua iudicia trutinare* uel *salutem et in omni suo iudicio matrem ueritatis inuiolabiliter conseruare*, uel *salutem et cum misericordia per semitam iustitie ambulare*. *Uiro nobili et plurimum curiali D. Domicello ubique propriis meritis honorando Tuschus de Gratia de Asinellis salutem et gratis promittere, ac gratis digne postulantibus elargiri* uel *tali prelato, clerico *aut laico* talis salutem et matrem omnium uirtutum consulere largitatem* uel *salutem et patientibus necessitatem largitatis dexteram aperire*. Auarus sic potest salutari: *Tali talis salutem, et non nummorum copiam, sed morum uenustatem optare* uel *salutem, et non denariorum multitudinem, sed maiestatis altitudinem adorare* uel *salutem et a cultu diuertere idolorum* uel *salutem, et non pro lucro burse, sed ad profectum anime ieiunia frequentare*. *Dilecto amico suo tali mercatori, L. salutem et de mercimoniis multiplicatum colligere capitale* uel *salutem et semper lucrum consequi peroptatum*; uel *tali agricole talis uille, burgi, uel uici, talis salutem et ubertatem uini* uel *ipsius oues in fetibus abundare* uel *salutem et tantis abundare successibus, quod ei uniuersitas inuideat uicinorum* uel *salutem, et campis et pratis culturam assidue adhibere* uel *salutem lactis ubertatem et uini et olei abundantiam infinitam*. Finaliter autem nota quod salutatio debet scribi per datiuum casum, et in tertia persona tantum; et pre nimio mentis affectu uerbum in salutatione celatur, licet antiqui posuerint, ut ibi *Lucius Catilina mittit Quinto Cetego salutem*. Et in Ouidio: *Hanc tua Penelope lento tibi mittit, Ulixe*. Et in salutatione subauditur aliquod istorum uerborum *mittit, mandat, legat, delegat, optat, cupit, desiderat uel affectat*, uel aliud uerbum quod ad mittendum pertineat, uel ad optandum. Item nota quod non salutantur excommunicati, Saraceni, Iudei, uel Patareni, cuiuscumque secte fuerint dum tamen catholicam non sapiant puritatem; sed loco salutis dicitur quod habeant spiritum consilii sanioris hoc modo: *Gregorius episcopus, seruus seruorum Dei potenti uiro Saladino* uel *tali, in errore iudaico* uel *prauitate manenti, ad fidei cognitionem uenire* uel *derelictam assumere disciplinam* uel *tali excommunicato spiritum consilii sanioris,* uel *pre oculis semper Dominum habere* uel *declinare a malo, et facere bonum* uel *ad uiam ueritatis redire*, uel *tali Speroniste* uel *tali Donatiste* uel *Leoniste* aut *in tali secta moranti, ad cor unitatis redire et uiam ueritatis repetere festinanter*. Item non salutantur inimici manifesti, ut dictum est, sed aliquid ponitur salutationi contrarium. Exemplum: *G. Dei gratia comes Panici D. solo nomine comiti de Casalecclo pro salute merorem*. Uel aliter: *F. Dei gratia Romanorum rex, et semper augustus Othoni persecutori ecclesie incidere in laqueos quos tendit* uel *iram Dei sustinere quantum suis operibus inuocauit*. Item quandoque non ponitur salutatio in epistola uel in litteris de licentia datis et in litteris dimissoriis, commendatitiis et generalibus. Exemplum: *Nos A. potestas Bononie damus licentiam etc.* uel: *Nouerint omnes presentes litteras inspecturi* uel: *Sciant, cognoscant* uel *nouerint omnes ad quorum audientiam littere iste peruenerint etc.*. Item salutatio reticetur quando scribentes secreta timent et nolunt cognosci si epistola caperetur, ut puta cum de proditione uel furto uel morte uel aliqua re turpi tractatur; uel quia clericus in dignitate, uel rector in officio positus forte scribit alicui mulieri, et tunc per occulta signa debet proprium nomen sub imagine representare, uel incipere ab ipsa narratione, ut illud Ouidii *Nunc oculos tua cum uiolarit epistola nostros, non respondendi gloria uisa leuis*. Item nota quod nomen loci, nomen porsone, nomen mittentis, nomen dignitatis uel officii debet semper in salutatione apponi. Exemplum: *Petro iudici mutinensi* uel *Martino archidiacono Bononie I. salutem*. Petrus, ecce nomen persone; iudici, nomen officii; archidiacono, nomen dignitatis; Bononie nomen loci. Proprium nomen quatuor de causis in salutatione tacetur. Primo cum non persone, ut supra diximus, scribitur, sed potius dignitati. Secundo quando proprium nomen ignoratur. Tertio quando scribitur duobus equalibus, ne pro prima positione nominis posterior indignetur; et in his casibus dignitas uel officium nominis supplet defectum. Quarto nomen tacetur propter confusionem uitandam, ut cum scribitur populo uel societati, aut alicui multitudini. Item, ut appropriare scias cuilibet quod suum est, nota quod papa et imperator debent dici superillustres; in clero, primates et patriarche illustres uocantur; episcopi dicuntur clarissimi: metropolitani quoque uel archiepiscopi spectabiles nuncupantur. In laicis uero illustres sunt reges prouinciarum, prefectus urbis, presides, conscripti patres et alme urbis senatores; spectabiles autem dicuntur duces, comites et marchiones: clarissimi uero sunt barones et ualuassores et consules ciuitatum. Item sciendum est quod religio in Dei cultu, pietas erga patrem et consanguineos, officium erga consortes eiusdem nature, obsequium erga patronos, famulatus dominis, obedientia prelatis et reuerentia maioribus debetur. Item nota quod omnis orator ista debet considerare: ordinem construendi, appositionem uerborum, intellectum locutionis, mores hominum, consuetudines terrarum, et satisfacere uoluntati mittentis. Item diligenter debet querere, subtiliter, et uidere que sit persona mittentis, ut dictum est, et que recipientis, et que sit fortuna et condicio utriusque, et quod talis sit materia quod ipsius uerba illi conueniant cui littera destinatur. Uiso de salutatione que precedit, sequitur uidere de exordio quod statim debet sequi. Exordium sic a Tullio diffinitur: *Exordium est principium orationis, per quod animus auditoris uel iudicis constituitur ad audiendum*; uel *exordium est sermo preambulus ad dicenda*. Et nota quod exordium tria facit; nam reddit auditorem docilem prelibatione materie; beniuolum, cum dicit circumstantias rerum et merita personarum; attentum, cum utilitatem tangit, magnitudinem denotat, uel negotii qualitatem. Dicitur autem exordium ab exordior, exordiris, quia proprie in exordio, idest in principio debet poni; potest autem in medio et in fine poni. In principio sic ponitur: *Tali prelato talis subditus seipsum. Eius liberalitas est precipue commendanda, qui priusquam sibi precum instantia porrigatur digno beneficio respicit indigentem. Inde est quod uestra bonitas digna laudibus debet non immerito reuereri, que suos fideles misericorditer inspicit oculis pietatis*. In medio potest exordium sic aptari: *Talis prelatus A. subdito salutem. Peccasti grauiter, sed de misericordia non desperes: quoniam qui uult satisfacere de commissis peccatori uenia promittitur Saluatoris: nec tibi ecclesia claudit gremium redeunti. Sed super conuersione peccatoris, gaudium est angelis in excelsie*. In fine sic exordium potest poni: *Si uere scientie cupis acquirere margaritam, peccatum fugias et consortia malignorum; nam cuius mens est uitiorum tenebris offuscata, non potest splendere sapientie luminari*. Item nota quod exordium in tertia persona fit, et in finali sillaba conuenire, et penultima discrepare debet. Exemplum: *Magister Guido ubique diligitur, quia sue dictamina comprobantur*. Ecce qualiter diligitur in tur desinit, et penultima, hoc est gi breuiatur; et similiter comprobantur in ntur finitur, sed penultima producitur. Item si in uocalibus distinctiones desinant, uel in aliis consonantibus terminentur. Arenga est quedam prefatio que ad beniuolentiam captandam premittitur et ornatum, qua utuntur Lombardi et ecclesia Romana in suis epistolis et loquelis. In hoc plane concordat exordium et arenga, quod utrumque debet preponi taliter et aptari, ut narrationi cohereat et procedere uideatur a causa. Sed in hoc discrepant, quoniam arenga non tantum personam tertiam sed primam recipit et secundam. Hoc exemplum uideas in decretalibus: *Quanto te nouimus in canonico iure peritum, tanto fraternitatem tuam in Domino commendamus, quod in dubiis questionum articulis ad apostolicam sedem recurris, que disponente Domino cunctorum mater est fidelium et magistra*. Prouerbium est oratio sententiam continens ante productam, uel consuetudinem approbatam. Exemplum: *Mus, uipera, ignis in sinu et serpens in gremio non prebent suis hospitibus munera gratiosa*. Beniuolentie captatio idem est quod exordium. Potest autem sic diffiniri: *Beneuolentie captatio est quedam laus, qua recipientis animus letatur et beniuolus redditur mittenti*. Et nota quod semper beniuolentia captatur, ubicumque aliquod uerbum ponitur quod ad laudem recipientis pertineat et honorem. Narratio, ut a Tullio diffinitur, est rerum gestarum uel proinde ut gestarum expositio. Uerbi gratia rerum gestarum cum dicitur: *Scias quod Petrus dedit B. archipresbitero x lib. et factus est canonicus Ymolensis* uel proinde ut gestarum, ut si dicam: *Petrus factus est canonicus talis loci simoniaca prauitate*. Et nota quod narratio debet esse breuis, dilucida et probabilis; nam, ut ait Tullius in secundo Rethoricorum in primo libro, quo breuior, eo dilucidior et facilior cognitu narratio fiet. Breuis est, cum uerbis tantum necessariis expeditur. Lucida est, cum usitatis significationibus, rerum ordine seruato, et non longo circuito res monstrantur. Probabilis est si morem sectetur, opinionem referat, et sicut natura postulat exponatur. Petitio est oratio per quam petimus quod iustum sit, utile, necessarium et honestum, ut si petam quod mee saluti consulas et honori. Circa petitionem honestam ista detent attendi: que sit persona potentis et que illa a qua petitur, temporis qualitas, loci dispositio et habilitas dictatoris; et sic est ex precedenti narratione sumenda, ut cum ratione colligat supradicta. Primo debet salutatio poni, quia, nisi premitteretur, non posset sciri de quo dictator narraret. In secundo loco debet locari narratio, quia nullus sciret quare salutatio precessisset, nisi narratio reuelaret. Tertium locum sibi debet petitio uindicare, quia petentis intentio nesciretur, nisi post narrationem aliquid sub petitionis specie poneretur. Potest autem constare epistola, licet quodammodo imperfecte, de qualibet parte epistole: ex sola quidem narratione, ut: *Noueritis quod Bononie sanus et incolumis perseuero per Dei gratiam atque uestram, quod audire de uestra persona desidero animo sitibundo, cum uos diligam, et omnia que sunt uobis nouit Dominus ad salutem*. Sed si grauis est animus auditoris uel materies odiosa, subito non debet peritus dictator ad narrationem accedere, sed a beniuolentie captatione potius exordiri, ut reddatur auditor precabilis et negotii qualitas excusata. Item ex sola petitione potest constare epistola. Exemplum: *A uestra gratia postulo multa prece, ut inter uestros fideles subditos me dignemini computare*. Ex sola salutatione epistola stare non posset; quia, si dicerem *Petro Martinus salutem*, hoc non esset epistola, sed titulus epistole. Uerumtamen qui dicunt salutationem esse partem epistole, quodam modo superficialiter possent dicere, quod hoc esset epistola cum dicitur *Albertus Martino salutem et centum solidos.*. Set talia non sunt de salutatione, sed in narratione ponuntur. Item ex solo exordio stare non posset, ut si dicam alicui: *Qui recte ieiunare desiderat, ab omnibus debet uitiis abstinere*. Hoc nihil esset, nisi aliud sequeretur. Item non potest stare epistola ex solo prouerbio, ut si scriberem alicui sic dicendo: *Irasci columbam non uidimus, nec humanessere scorpionem*. His premissis, de themate uideamus. Thema est factum in genere propositum; uel thema est breuis apertio dicendorum, per quam auditor loquentis intelligit uoluntates. Exemplum: *Scias quod Bononienses contra Mutinenses exercitum iam fecerunt*. Restat uidere quid sit materia. Materia est plena et artificiosa uerborum ordinatio ex his que in themate assumuntur. Exemplum: *Sciatis quod Bononienses, amicorum uocata multitudine copiosa, contra Mutinam iuerunt cum suo carrocio tam magnifice quam potenter, et in obsidione castri Baçani diutius commorantes ad propria sani et incolumes sunt reuersi, sed nec ipsum expugnare castrum, nec aliquam habere uictoriam potuerunt*. Dictator sagax debet esse, diligens et discretus ad inueniendam materiam suo ingenio congruentem, iuxta illud Horatii *Sumite materiam uestris qui scribitis equam*; et postquam inuenerit, circa dispositionem laboret ut ordinetur sub uerborum serie competenti, et postmodum ad colores procedat rethoricos quibus depingat eandem ornamento circumposito, quasi quodam pallio et florifero tegumento: sicque debet scribentem ad loquendum inducere illi persone cui scribitur et littera destinatur, tanquam esset in sua presentia constitutus. Exemplum. Aliquis uult scribere suo domino uel amico ut possit a curia litteras impetrare. Qualiter simpliciter diceret, si personaliter in presentia sua foret? *Ego rogo dominationem uestram de qua multum confido, ut dignemini mihi adiutorium uestrum dare, ita quod in tali causa quam habeo cum Petro possim habere litteras a domino papa*. Ecce, habes materiam: recurre igitur ad dispositionem ipsius hoc modo: *Dominationem uestram, de qua gero fiduciam pleniorem, humili prece rogito incessanter quod mihi uestre liberalitatis et gratie taliter dignemini subsidium impartiri, quod in tali causa, uestra potentia faciente, litteras apostolicas impetrare ualeam et habere*. Et ipse rogatus diceret: *Libenter faciemus quicquid tibi placuerit*. Ex quibus uerbis debes responsiuam colligere taliter et formare: *Facere cupientes* siue *gestientes que tibi debeant esse grata, sic tuo nuntio nostrum dedimus auxilium et fauorem quod, secundum quod tua petitio requirebat, impetrauit litteras utiles et benignas*. Sententia est super iis que prius fuerunt dubia uel uerisimilia interpretatio sapientis. Et licet principaliter ad iudicia descriptio talis pertineat, ad dictatores tamen competenter refertur, qui ad similitudinem iudicantium supersedent epistole faciende, interpretantur cum sapientia dictiones, condempuando uitiosa uerba, dubia, uerisimilia et configurata, et ponendo que ad bonam sententiam faciunt et sanum retinent intellectum. Exemplum uitiosum, puta, cum de aliquo sapiente dicitur: *Ad uestram prudentiam platee currunt, et ueniunt ciuitates tamquam ad illam personam quam diligo, prout scitur, que fortitudine multa prepollet et coruscat cingulo glorie militaris*. Iudicetur hec locutio uitiosa, et talis locutio debita uerba querat hoc modo. *Ad uestram prudentiam, quam diligo puro corde, recurro necessitatis tempore confidenter, uelut ad portum ad quem uenientes sperata gratitudine non priuantur*. Distinctio est quedam cuiuslibet clausule particula, que quandoque puncto piano, quandoque suspensiuo terminatur, uel debet rationabiliter distingui et terminari. Et dicitur distinctio a distinguo, distinguis, quia distinctiones ita debet in sua epistola distinguere dictator, quod nulla ex earum conculcatione generetur ambiguitas in animo auditorum. Punctum est signum distinctionum locutionis et recreatio spiritus fatigati: etiam est punctum aliud suspensiuum, uidelicet quod cum uirgula scribitur infra ducta; aliud medium ut in colo; aliud comprehensiuum litterarum, quando circumscribitur littere que pro proprio nomine ponitur; et non refert; utrum unum coma uel colum aut plura periodum antecedent; de quibus adhuc dicam apertius per exempla. Clausula est quedam cuiuslibet tractatus particula que ad minus duas et ad plus septem distinctiones continet, ne obscuritas generetur. Exemplum: *Illius gratia communi iudicio commendatur, que singulis poscentibus ostendit se beniuolam et exhibet liberalem*. Exemplum de septem, ut in corrupta que de uirginitate ammissa conqueritur isto modo: *Heu dolor indeficiens, et o quanta sunt mihi suspiria et lamenta! cum tempus uirginitatis amisisse me recolo atque diem; quia prius eram formosa ut lilium, et in conspectu Dei et hominum pulcherrima sicut rosa fulgebam, et continentie uirtute coruscans quasi filia dici poteram angelorum: sed postquam deflorauit me uirilis amplexus, perdidi suauitatem odoris, facta sum natura fragilis et corpore uitiosa, et poma conuallium inter spines et tribulos ceciderunt*. Licet supra quid sit distinctio descripserimus, tamen indubitanter scias quod distinctio idem est quod punctum, et ubicumque punctum est, ibi distinctio iudicatur: unde nota quod tres sunt distinctiones et puncta, secundum que omnis scriptura distinguitur et punctatur. Prima dicitur coma, et est coma particula sensus decisa; secunda cola, et est cola punctum in quo auditor quiescit, licet aliquid addi possit: tertia est periodus, et est periodus punctum in quo requiescit tam recitans quam auditor. Coma scribitur cum uirgula superius ducta, ut in hoc exemplo: *Tue dilectioni facere cupiens que sint grata*. Cola cum punto sine uirgula designatur, ut in hoc exemplo: *Tibi x lib. imperialium destinamus*. Periodus autem cum puncto et uirgula inferius ducta describitur, ut in tali suppletione dicti exempli: *ad omnem tua indigentiam repellendam*. Et dicitur periodus a peri, quod est circum, et oda quod est laus; inde periodus, idest punctum finale uel laus que in fine canitur. Cum autem auri nitor uel metallorum fulgor per se tamquam insufficiens ad operis uenustatem docti requirat artificis peritia decorari, premisso regularum documento, stilum ad artificialem ordinem conuertamus. Unde nota quod in constructione duplex est ordo, scilicet naturalis et artificialis. Naturalis est ille qui pertinet ad expositionem, quando nominatiuus cum determinatione sua precedit, et uerbum sequitur cum sua, ut *ego amo te*. Artificialis ordo est illa compositio que pertinet ad dictationem, quando partes pulcrius disponuntur; qui sic a Tullio diffinitur: *Compositio artificialis est constructio dictionum equabiliter perpolita*. Nota quod prepositio potest remoueri a suo casu proprio mediante genitiuo, ut *de Guidonis bonitate confido*. Non tamen bene diceretur *bonitate loquor de Guidonis*; nec si alius casus interponitur ualet, ut si dicam *de Guidone forte diligente confido*; sed recte posset determinatio interponi, ut *de uestra confido non modicum bonitate*. Item uerborum transpositio turpis et incongrua confugiatur, ut ibi *omnis caput habet homo*. Non est enim alicuius ornatus pretextu deformis transpositio facienda, ut si dicam: *Uestre de seruitiis mihi factis quantascumque possum gratiarum actiones uberes et immensas refero bonitati*. Uides qualiter hoc adiectiuum *uestre* confunditur ex nimia distantia subiecti; sic tamen distare poterit competenter: *Honestate conspicuus, sapientie luce perfectus ad honorabiles dignitatum gradus debet clericus promoueri*; quod non multum laudo. Item dictiones nimis celeres magnam deformitatem inducunt. Exemplum: *Illius ieiunia ad nihilum proficiunt, qui uitiis deditus, se minime corrigit*. Item dictiones nimiam tarditatem habentes, cursum impediunt et ornatum. Exemplum: *Uitiorum purgationem requiriti ieiuniorum sacratus aduentus*. Sed pulcrum est, quod celeres dictiones et tarde inuicem misceantur. Exemplum: *Illa corporalis abstinentia commendatur, in qua et cibus pro parte subtrahitur, et uitia penitus remouentur*. Item ad summam pertinet uenustatem ut, quotiens potest fieri sententie grauitate seruata, nominatiui et obliqui sequantur, et uerba nunc primum, nunc medium, nunc ultimum locum debeant possidere. Exemplum: *Dabuntur in nimiam egestatem diuitie temporales*. Item ad pulcritudinem et ornatum dignoscitur pertinere, ut relatiuum coniunctione non indigens suum preueniat antecedens. Exemplum: *Qui penitentiam non egerit in presenti , peccatori uenia negabitur in futuro*. Item ad magnam pertinet uenustatem, ut relatiuam nullo mediante iuxta suum uerbum ponatur. Exemplum: *In errorem non de facili labitur qui metitur rerum exitus sapienter*. Item est alia pulcritudo laudabilis, ut sine coniunctionis suffragio duo uerba personalia clausulam debeant terminare. Exemplum: *Celestis pietas, dum peccatores corrigit, consolatur, et eorum qui ceciderunt miseretur*. Item pulcherrimum artificium inculcatur, ut duo uerba in duo casualia transeant, et idem adiectiuum utrique conueniat et suppositum uerbis reddatur. Exemplum: *Nimium transitorias mundus iste infelix, et diuitias cumulat et diligit dignitates*. Nota quod pulcriores dictiones locari debent in principio et in fine: medium uero locum teneant minus digne; nec ad tam nobilissimum edificium omnes dictiones indifferenter sumantur, sed ille dumtaxat accedant, que maiores uerborum et sententiarum pariant uenustatem. Nec finem usurpare presumant alique dictiones nimia longitudine uel breuitate deformes. Attende igitur, dictator, quod taliter ad ornatum dictiones debes in distinctionibus ordinare: nam si finalis dictio fuerit trisillaba cum penultima longa, precedens dictio suam penultimam longam prestet. Exemplum: *Contagione delictorum purgata, gratia celesti donante, munera uirtutum adcrescant*; uel sic: *Qui doctori mercedem non exhibet, auaritie tenacitate sordescit*. Item si breuis fuerit penultima, et in precedenti dictione penultima breuiatur. Exemplum: *De alto corruit Lucifer, qui coequari uoluit Domino*. Si uero tetrasillaba dictio fuerit finitiua, cuius penultima sit acuta, tunc suam penultimam corripiat antecedens. Exemplum: *Qui digne Deo militare desiderat, negotiis non debet secularibus implicari*. Quod si penultima sit correpta, precedentis partis penultima prolongatur. Exemplum: *Non est ieiunium commendandum, quod elemosinis sinis carere dignoscitur*; uel sic: *Longe distat a tramite rationis, qui honestum se reputat auaritie dehonestatus rubigine*. In periodo uero datur regula singularis, quia semper debet esse dictio quatuor sillabarum, cuius penultima sit acuta. Exemplum: *Priuilegium meretur amittere, qui concessa sibi abutitur potestate*. Item, ad habendam copiam dictionum que secundum regulam prenominatam in distinctionibus finitiuis requiruntur, nota quod bisillabe dictioni consillabicatur monosillaba in hunc modum: *Illud ieiunium diuinis auribus est acceptum, quod eleemosynarum pietate non uacat*. Item consillabicantur due bisillabe, et fit dictio quatuor sillabarum; item una monosillaba et trisillaba, et efficitur tetrasillaba isto modo: *Pro salute gentium animam suam debet ponere bonus pastor*, et *Pro tuenda iustitia sapiens se opponere non formidet*. Nota quod ista signa congrue secuntur exordia, et in principio narrationis ponuntur *hinc, inde, igitur, itaque, ergo, sane, nimirum, equidem, siquidem, ideo, idcirco, proinde, quare, nam, namque*, et similia. Exemplum: *Ad amicum secure confugitur, de cuius gratia nullatenus dubitatur. Hinc est, etc.*, uel *Proinde est, quod amicitiam uestram de qua plene confidimus exoramus etc.* Item nota quod ista sunt signa petitionis *eapropter, quapropter, cuius rei causa, quamobrem, hinc est, profecto, uerum quia, quocirca, qua de re, quare, ergo, igitur, itaque, idcirco, unde, hinc est, proinde est, ideo* et similia. Et post primam distinctionem petitionis in principio sequentis distinctionis debet sequi *quatenus* uel aliqua alia coniunctio adiunctiua, sequente modo similiter subiunctiuo. Exemplum: *Quare dominationi uestre supplico quantum possum, quatenus me uestrum famulum habere dignemini commendatum*. Item ualde utile et necessarium est unum significatum ab alio scire diuidere ut, cum plura dicis diuersa, signa conuenientia ponas; et sint ista *ad hoc, preter hoc, preterea, insuper, super eo, uero*, et similia. Nam sicut humanum genus per dominos et potestates regitur, sic dictiones per sua capita, idest signa, in epistola ordinantur. In dictamine labora esse breuis, et uideas ne sis obscurus. Breuitas est, in qua nullum nisi necessarium assumitur uerbum. Nota quod dictatio debet sollicite inspicere a quo uerbo regatur participium, quod in suo dictamine duxerit apponendum. Item nota quod participium semper debet poni in eadem clausula cum suo uerbo a quo regitur. Item nota quod inter participium et uerbum a quo regitur, coniunctio uim copulandi habens uel uocem aut etiam intellectum, cadere nunquam potest, cum participium in se copulam habeat interclusam; sed participio uerbum adiungas,ut *legens disco* idest *lego et disco*. Item nota quod quando participium regitur a uerbo precedenti, semper punctum ante participium facias suspensiuum. Exemplum: *Existo Bononie, circa studium litterarum facturus quad ad tuum honorem debeat pertinere*. Si uero a uerbo sequenti regitur, ante participium debet fieri punctum planum. Exemplum: *Existo Bononie circa studium litterarum. Facturus itaque quod tibi debeat complacere, te rogito puro corde ut secure petas si qua possum facere tibi grata*. Item nota quod participium ex parte appositi constructionem senper retinet sui uerbi, unde, sicut bene dicitur *Amo Platonem* ita bene dicetur *Sum amans Platonem*. Item nota quod participium debet esse eiusdem numeri et persone cum uerbo a quo regitur, ut *Legens proficio*. Item nota quod illa propria nomina debent tantummodo per istum ablatiuum *nomine* terminari, que ad appellationem aliquam trahi possum: ut cum dico *mitto ad uos latorem presentium nomine Benedictum*; nam posset dici *Benedictum* tantum. Hoc tamen fallit, quando signum particulare cum aliquo appellatiuo precedit proprium nomen, ut *quidam homo nomine Martinus*; nam male diceretur *quidam homo Martinus*, propter repugnantiam substantiuorum. Item nota quod, quando in una clausula fit mentio de aliqua re precedentis clausule, debet dici *memorata res* uel *predicta, pretaxata* uel *prefata, supradicta, prelibata, sepe dicta, nominata* uel *ante dicta* Si autem fiat mentio de re eiusdem clausule, non ponas talia nomina, sed recurre ad relatiuum, dicens *de ipsa re* uel *pro re ipsa* uel *de re illa* uel *de re eadem*. Item nota quod isti duo genitiui *harum* et *presentium* sunt talis nature, quod senper comprehendunt in se istud substantiuum *liiterarum*, nec debet poni, immo causa ornatus taceri, quod non contingit in aliis casibus eiusdem condeclinii. Item nota quod non debet aliquis calumniari locutionem illam. quam usus et consuetudo probauit. Item nota quod si çeuma in oratione ueniat, adiectiua dictio cuius gratia fit çeuma, siue sit nomen siue sit uerbum, concordari debet cum proximiori, ut *Socrates et Berta est alba - E. et Plato currit*. Item nota quod si occurrant in oratione conceptio, masculinum concipit femininum ut *uir et mulier sunt albi*; et neutrum concipit illa duo, ut *mancipium, uir et mulier sunt alba*. Tamen neutrum non concipitur a masculino, unde male dicitur *uir et mancipium sunt albi*; nec femininum concipit neutrum, unde male dicitur *mulier et mancipium sunt alba*. Item nota quod in dictamine semper debemus uti uerbis propriis, uel ad aliam similitudinem decenter translatis, ut *pratum ridet* et *litus aratur*. Item nota quod in uerbis prime et secunde persone intelligitur certus et determinatus nominatiuus, unde non debet in epistula poni pronomen prime uel secunde persone nisi cause discretionis ut *uiuo ego, dixit dominus*; uel causa determinationis faciende, uidelicet quando plures sumus qui scribimus uel mittimus, et ego solus uolo aliqua specialiter dicere et singulariter declarare. Nota quod *destino, mitto* et omnia uerba transmissiua, si post se accusatiuum recipiunt rationabilem rem denotantem, alium accusatiuum semper exigunt cum prepositione ut *mittam nuntium meum ad te*. Si uero accusatiuus ille aliam rem donotat a rationabili, semper sequi debet datiuus casus, ut *mitto C. solidos tibi* et non *ad te*. Item nota quod cum uni dicimus *uos* causa honoris, si dictio sequens est adiectiua significatione, tamen debet poni tantummodo in singulari numero ut *uos estis pater meus, adiutor meus, dominus meus et benefactor meus*. Si uero est adiectiua uoce et significatione, et participium siue mediate siue immediate ueniat cum substantiuo, debet poni tantum, plurali numero, ut *uos estis legentes*, et *uos legentes perficitis*. Si uero est nomen, et immediate ueniat cum substantiuo, semper debet poni plurali numero, ut *uos albi curritis*. Si uero mediate ueniat adiectiuus cum substantiuo, potest poni in singulari et in plurali ut *uos estis albus*, et *uos estis albi*. Item nota quod, si proprium nomen sequitur aliqua determinatio que sensum habeat uulgaris articuli genitiui, determinatio debet sequi in ablatiuo casu, mediante prepositione, ut *Martinus de Bononia, Petrus de Mutina*. Si autem est appellatiuum, et uis denotare possessionem, debes ponere genitiuum, ut *Martinus iudex Bononie*. Si uis notare orriginem, tunc cum prepositione ablatiuus ponatur ut *Martinus miles de Ferraria, Iohannes iudex de Baçano*. Item nota quod extorquere ad bonum ponitur, ut *quicquid honoris subiectis inpenditur, in dominorum gratiam retorquetur*; ad malum quasi semper: nam extorquere, hoc est ab inuito exigere. Item redundare ponitur ad bonum, ut in decretalibus *Tua legatio ad honorem et commodum sedis apostolice redundabit*; ad malum sepius et proprius ponitur, ut *pena redundabit in caput tuum*. Nota quod hoc uerbum *duxi* si ponatur cum participio desinente in dus degenerante in nomen, quod descendat a uerbo habente constructionem ad accusatiuum, tunc recte uenit et congrue ponitur. Exemplum: *Duxi uestram gratiam suppliciter exorandam, rogandam, flagitandam, monendam, deprecandam, confortandam*. Si uero tale participium degenerans descendat a uerbo habente constructionem ad datiuum, tunc hoc uerbum *duxi* male et incongrue ponitur cum eodem. Exemplum: *Duxi uestram gratiam, dilectionem, amicitiam* uel *beniuolentiam supplicandam* uel *consulendam*. Sed potius recurratur ad gerundium et constructionem ipsius, ut *duxi uestre gratie consulendum* uel *amicitie supplicandum*. Item nota quod quando tibi occurrunt duo uerba eiusdem persone, alterum illorum ornatus de causa est in participium resoluendum: exemplum *lego, disputo*; conuerte unum in participium, et sic dicas: *Legens disputo* uel *disputans lego*; *ueniam et faciam*: conuerte uel resolue alterum: *Ueniens faciam* uel *ueniam facturus quecumque de tua fuerint uoluntate*. Quod si tria tibi occurant dicenda, pone uerbum unum et duo participia copulata. Exemplum: *Existo Padue studens pro uiribus et intendens iis que tibi debeant complacere*. Et hoc locum habet quando ambo participia uel precedunt uerbum, uel etiam subsecuntur. Si uero in medio duorum participiorum uerbum ponatur, coniunctio interuenire non potest; quia cum sit copulatiua similium naturarum, duo participia simul posita unum quorum uenit respectu alterius recte copulat: sed cum uerbum cadit in medio, tunc secundum participium non uenit in locutione respectu primi, sed potius respectu uerbi, et ideo non debet interuenire copula, quia uerbum et participium copularet. Exemplum. *Studens pro uiribus existo Bononie, intendens iis que tibi utilia sint et grata*. Si uero quatuor uel plura petere debes uel declarare, tunc recurre ad uerba, participia, gerundia et per ablatiuos absolutos hoc facias diligenter. Exemplum: *Receptis litteris et plenius intellectis, quas mihi nuper tua dilectio destinauit, tibi deseruire desiderans toto posse, cogitansque quod mihi ad opprobrium pertineret si id pro quo ueni Uercellas laudabiliter non complerem, studeo diligenter, aquam de fontibus theologie iuxta paruitatis mee modulum hauriendo pectore sitibundo*. Item nota quod relatiuum positum in una epistola nunquam debet referri ad antecedens in alia epistola positum. Exemplum: ecce aliquis significauit mihi quod Fauentiam uenerat, ubi me desiderabat uidere, et ego rescribo: *Quia cupitis me uidere, ad illam ueniam ciuitatem*. Item nota quod quando in epistola duo uel tria ponuntur antecedentia, cum relatiuo est alterum adsumendum. Exemplum: *Martinus et Petrus ad te ueniunt. Unde ipsi Petro tale quid facias meis precibus et amore*. Aliud exemplum: *Petrus promisit Martino unam loricam quem ipse uellet*. Si non reassumas antecedens, dubium esset qualem ipsorum, Petrum uel Martinum, intelligere debeamus. Item nota quod quando uis correlatiuum reddere relatiuum, hoc facere debes per suum consimile, reddens ad hanc dictionem *tantum* hunc terminum *quantum*, ad *tanto*, *quanto*, ad *eo* *quod*, ad *quondam* *ideo*, ad *quia* *idcirco*, ad *totum* *quotum*, ad *talem* *qualem* et cet. Item nota, quod summa urbanitas est rethoricorum colorum flosculis dictamina purpurare, et circumuallare prouerbiis sapientum, et maiorum doctorum auctoritatibus insignire; nec alicuius urbanitatis pretextu auctoritatis uerba debes transponere uel mutare. De quibus breuiter supponamus. Ornatus orationis elegantia, compositione ac dignitate conficitur. Elegantia facit orationem latinitate puram et explanatione conspicuam; latinitas barbarismum et solecismum relegat. Explanatio uerbis usitatis et propriis, seu competenter aliunde translatis reddit orationem lucidam et apertam. Conpositio efficit omnes partes orationes equabiliter perpolitas, cuiuslibet inconcinnitatis uitiis relegatis. Dignitas est que orationem quarumdam exornationum uarietate colorat. De quibus sub compendio uideamus. Repetitio est cum plures orationes continue ab eadem incipiant dictione, hoc modo: *Liberalitas confert famam, liberalitas placat Dominum, liberalitas dat honores*. Conuersio est cum plures orationes continue fine simili terminantur, uidelicet hoc modo: *Se ipsum odit auarus in mundo nil est scelestius quam auarus*. Complexio utramque continet predictarum hoc modo: *Quis liberabit nos de manu hostis? Christus. Quis pro nobis apud Patrem continuo intercedit? Christus. Quis est uenturus ad iudicandum omnes? Christus. Quis ergo super omnes est timendus et amandus? Christus*. Traductio est, per quam idem uerbum crebrius repetitum in uarias significationes traducitur, hoc modo: *Reddat tibi Deus ualetudinem, quia ualetudinem pateris nimis grauem*. Contentio est, cum diuersis rebus oratio conficitur hoc modo: *Diabolus superbus hominem superbientem seduxit ad mortem, Christus humilis hominem obedientem reduxit ad uitam*. Explanatio est, que per interpellationem alicuius indignationem conficit aut dolorem hoc modo: *Pater tradidit filium suum pro nobis, quem uos, o Iudei, morte turpissime condemnastis; et tamen hoc peccatum uobis non statui ipse misericors postulauit*. Ratiocinatio est, cum a nobis ipsis poscimus rationem quare quidue dicamus, hoc modo: *Si maiores nostri aliquam mulierem unius peccati dampnabant, plurium conuictam simili iudicio reputabant. Quo pacto quia impudicam credebant, eam quoque ueneficam extimabant? Quia multis consueuit insidias emoliri que corpus suum addixerit uoluptati*. Sententia est idem quod prouerbium generale, ut si dicam: *Is est uere liber qui nulli turpidini seruit*; uel sic: *Uere bonus est, qui aliis prodest et nemini nocet, etiam iniuria lacessitus*. Contrarium est, quod ex duobus diuersis alterum breuiter affirmat, hoc modo: *Qui sibi nequam est, cui bonus erit?*. Membrum orationis est res breuiter absoluta que, cum sententiam finit, alio rursus orationis membro excipitur, hoc modo: *Diuitias multas habet, et diuitiis non expletur*. Articulus est cese orationis per singula uerba distinctio, hoc modo: *Hic pius, prudens, humilis, pudicus*. Similiter cadens est duarum uel plurimum casualium dictionum sub eisdem casibus similiter terminatio, hoc modo: *Odit malitiam qui diligit iustitiam*. Similiter desinens est dictionum casu carentium similis exitus, hoc modo: *Hic docet, ille nocet. Hic sapit, ille rapit*. Interdum isti colores miscentur hoc modo: *Quid facerem in tanto periculo constitutus? Pugnarem? Sed erat hostium multitudo robustior. Discederem? Sed locus munitissimus non sinebat*. Gradatio est repetitio superioris uerbi ante additum consequentis, hoc modo: *Quod libet licet, et quod licet impune facis*. Diffinitio est que ipsius rei breuiter complectitur potestatem, hoc modo: *Maiestas reipublice est, in qua ciuitatis amplitudo et dignitas continetur*. Correctio est que, primo sublato, id quod uidetur, magis idoneum consequenter ponit, hoc modo: *Inuidia plerumque bonos sequitur, immo nequiter insectatur*. Occupatio simulat se nolle dicere quod tamen maxime dicit, hoc modo: *Furtum quod olim fecisti non dicam, sed de perpetrato a te adulterio non silebo*. Disiunctio est cum eidem supposito diuersa uerba redduntur, hoc modo: *Christus carnem mortalitatis recepit, diabolum superauit, captiuos ad libertatem reduxit, regnum uite cunctis fidelibus reparauit*. Coniunctio est cum uerbum interpositum extremis clausulis est reddendum, ut: *Humilem sapientia reddit, sed pecunia superbum*. Adiunctio est quando uerbum non interpositum primis clausulis redditur, et extremis prepositum est, ut si dicam: *Controuersia iudici, sed medico uulnus placet*. Conduplicatio est geminatio unius dictionis uel plurium: *Fuit, fuit quondam in hac republica uirtus!* Interpretatio est eiusdem sententie utilis repetitio, sed non uocis, hoc modo: *Iudei Christum crucifixerunt, filium Dei patibulo tradiderunt*. Commutatio est, cum due sententie discrepantes ita commutantur, quod ad priorem posterior contraria priori deducitur; ut si dicam: *Uirtus non prouenit a dignitate, sed dignitas a uirtute*. Promissio est, cum uoluntati alicuius nos ex toto subiicimus, ut si dicam: *De persona rebusque meis facite sicut placet*. Dubitatio est, cum de duabus aut pluribus quid dicendum sit potius nos ostendimus dubitare, hoc modo: *Primus homo, nescio pater aut uipera nominandus, nos paradisi gaudiis spoliauit*. Expeditio est, cum multis sufficienter enumeratis unum infertur; ut si dicam: *Christus passus est uel causa sui, uel causa nostri: non causa sui, quia peccatum non fecit, igitur causa nostri*. Dissolutio est, cum singulis membris redditur suum uerbum, nulla interposita coniunctione, hoc modo: *Succumbit uitium, uirtus regnat, natura triumphat*. Precisio est inchoati sermonis imperfectio, ut si dicam: *Ista mulier sepe suum ....; tacebo tamen, ne dicam aliquid me indignum*. Intelligitur autem *çelotypauit uirum suum*. Conclusio est, quando breuiter colligendo infertur id quod prouenit ex predictis, hoc modo: *Si reuerendos igitur nequeunt facere dignitates, si ultro improborum contagione sordescunt, si mutatione temporum splendere desinunt, si gentium extimatione uilescunt, quid est quod expetendum pulcritudinem in se habeat, nedum aliis prestet?* Decem exornationes que secuntur ab usitata uerborum potestate recedunt, et quasi nouam significationem inducunt; quarum prima dicitur nominatio, de qua primo uideamus. Nominatio est cum rem aliquam propter necessitatem non suo uerbo nec alio idoneo nominamus, hoc modo: *Fragor ciuitatis auditur: iste fenerator a populo sibilatur*. Prenominatio est acceptio grati uocabuli pro ingrato, uel e contrario, ut: *Recordare, Domine, patrum nostrorum Abraam, Ysaac et Iacob*; uel sic: *Uidete quid agendum sit in filium Uerris*. Denominatio trahit rationem a rebus finitiuis et propinquis, ut *crux liberat uos a morte* idest *crucifixus*. Circuitio rem simpliciter circumscribit, ut *Christus misericordia nos redemit* idest *Christus misericors*. Transgressio permutat ordinem naturalem, quandoque in prepositione; et tunc uocatur peruersio, ut *aures ad uestras*; quandoque in aliis partibus, et tunc uocatur traiectio, ut *tuam rogo amicitiam*. Superlatio transgreditur ueritatem, ut *tu es candidior niue, sermo tuus est dulcis ut fauus mellis*. Intellectio est, cum pars pro toto accipitur uel e contrario, ut *animo filiorum Israel intrauerunt Egyptum*, id est *ipsi filii Israel*. Item *hic situs est Petrus*, id est *corpus ipsius Petri*. Abusio est pro certo et simili uerbo alterius uerbi similis uel propinqui acceptio aliena, ut *uires hominis breues*, idest *parue*; item *statura parua*, idest *breuis*. Translatio est de una re ad aliam ex quadam idonea similitudine alterius uerbi iam inuenti traductio, ut *pratum ridet* idest *floret*. Permutatio est idem quod allegoria; hec enim aliud uerbis et aliud sententia demonstrat, ut *Dauid superauit Goliam* idest *Christus diabolum*. Exornationes autem sententiarum sunt iste que secuntur. Non enim attingunt sermonem, sed solam rem, et inde continent uenustatem. Distributio est negotiorum in plures res aut personas certa diuisio, ut *beati pauperes spiritu, beati mites, beati qui lugent*. Licentia est quedam grata reprehensio in maiores, hoc modo: *Patientia uestra facit, ut quidam minus debito uos honorent. Diminutio est quedam sententie attenuatio causa maioris beniuolentie captande, ut *Gregorius episcopus, seruus seruorum Dei*; uel sic: *Loquar ad dominum meum: cum sim cinis et puluis*. Descriptio est res consequentes perspicue dilucideque exponens, ut si dicam: *Si apostolicus negligenter egerit, a tyranno ecclesia conculcabitur, et cunctis periculum imminebit, et tyrannus quasi leo rugire incipiet contra oues*. Diuisio est, que rem partitur et partitam ratione absoluit, hoc modo: *Uniuerse uie Domini sunt misericordia et ueritas. In iudicio bonorum misericordiam et ueritatem seruat, quia beatitudo sanctorum partim est de tributione iustitie partim de munere gratie: in iudicio autem malorum ueritatem solam, quia mali nullam sibi uiam misericordie reliquerunt*. Frequentatio est, cum res in causa disperse coguntur in unum locum, hoc modo: *A quo tandem uitio abest iste? Proditor est sue pudicitie, insidiator aliene, cupidus, petulans, superbus, impius in parentes, ingratus in amicos, infestus cognatis, in superiores contumax, in equales fastigiosus, in inferiores crudelis, denique in omnes intolerabilis*. Expolitio est cum in eadem sententia manemus, et aliud atque aliud dicere uidemur; et hec exornatio ualde facundum efficit dictatorem; ut si dicam: *Christianus pro uirtute fidei nullum periculum uitandum putat; quare, si oportet, pro defensione fidei mortem subire debet*. Comminoratio est, cum sententiam in qua maior uis est diutius agitamus, et sepius ad eandem reuertimur, ut si dicam *beati qui lugent*, et hoc postea sepius repetatur, sicut faciunt predicatores sermocinando. Contentio est per quam contraria referuntur, ut: *Uos lugetis, hic autem exultat*. Est alia contentio circa exornationem uerborum, de qua diximus; ut *superbis humilem, sed humilibus exhibes te superbum*. Similitudo ad probationem sue cause ali quid uerisimile elicit aliunde, ut: *Corpora Gallorum habent quoddam simile suis uiribus, quod in primo impetu inhorescunt, sed ad calorem modicum citius dissoluuntur*. Exemplum est alicuius facti uel dicti preteriti cum certi auctoris nomine proposito ut: *Caue ne tibi accidat sicut Iude, qui sacramentum Dominici corporis in iudicium sibi sumpsit*. Imago est forme cum forma digna collatio; ut *Christus tamquam ouis ad occisionem est ductus*. Effectio est corporalis forme per uerba expressio; ut *Dauid erat rufus, stature mediocris, et subcrispus*. Notatio est cum alicuius natura describitur certis signis, ut si dicam: *Iste iactanter defert annulum gemmatum* uel *demonstrat*. Sermocinatio est, cum alicui persone sermo conueniens attribuitur, ut si Christus dicat: *Ego sum lux mundi*. Conformatio est cum noua persona uel res nominata introducitur ad loquendum, ut si terra dicat: *Ego sum magna parens*. Significatio est res que plus in suspicione relinquit quam sit positum in sermone, ut *iste cognouit quamdam abbatissam*: talis enim locutio est ualde ambigua; uel sic *quid aliene domui feceris omnes sciunt*; sic enim significas quod sis fur. Breuitas est res ipsius tantummodo uerbis necessariis expedita, ut *Christus est conceptus de spiritu sanctu, natus de Maria uirgine, passus sub Pontio Pilato, crucifixus, mortuus et sepultus*. Demonstratio est, cum res ita uerbis exprimitur, ut geri negotium et res ante oculos uideatur; sicut in passione Christi uidetur, ubi omnia que ante rem, et in re, et post rem acciderunt expressissime declarantur. Uani sunt sensus hominis, et etas senectutis uita inmaculata. Melior est sapientia quam uires, et uir prudens magis quam fortis. Multitudo sapientium sanitas est orbis terrarum. Unus introitus est omnibus ad uitam, et similis exitus. Sapientia est pretiosior sole, et super omnem stellarum dispositionem luci comparanda inuenitur prior. Thesaurus desiderabilis in ore sapientis quiescit, uir autem stultus deglutit illum. Audiens sapiens sapientior erit, et intelligens gubernacula possidebit. Timor Domini principium sapientie. Sapientiam atque doctrinam stulti despiciunt. Custodiet dominus rectorum salutem, et proteget gradientes simpliciter. Ne sis sapiens apud temet ipsum, time Dominum et recede a malo. Quem diligit Dominus corripit et castigat, et quasi pater in filio conplacet sibi. Melior est acquisitio sapientie negotiatione argenti et auri. Ne dicas amico tuo *uade et reuertere et cras dabo tibi*, cum statim possis dare. Ne contendas aduersus hominem frustra, cum ipse tibi nihil mali fecerit. Inlusores Dominus deludet, et mansuetis dabit gratiam. Oculi tui recta uideant, et palpebre tue precedant gressus tuos. Uade ad formicam, o piger, et considera uias eius, et disce sapientiam; que sine duce parat estate cibum et congregat in quo - messe comedat. Noli arguere derisorem ne oderit te. Argue sapientem et diliget te. Filius sapiens letificat patrem: filius uero stultus est mestitia matris sue. Qui congregat in messe filius sapiens est, qui autem stertit estate filius confusionis est. Qui ambulat simpliciter, ambulat confidenter. Odium suscitat rixas, et Uniuersa delicta operit caritas. Abscondunt odium labia mendacia. Qui profert contumelias, insipiens est. In multiloquio peccatum non deerit: qui autem moderatur labia sua, prudentissimus est. Sicut acetum dentibus et fumus oculis, sic piger his qui miserunt eum. Ubi fuerit superbia, ibi erit contumelia; ubi fuerit humilitas, ibi sapientia. Simulator ore decipit amicum suum: iusti autem liberantur scientia. Qui ambulat fraudulenter reuelat arcana: qui autem fidelis est, celat animi comnissum. Ubi non est gubernator, populus corruet; salus autem ubi multa sunt consilia. Qui conturbat domum suam possidebit uentos, et qui stultus est seruiet sapienti. Melior est pauper et sufficiens sibi quam gloriosus et indigens pane. Fatuus statim indicat iram suam: qui autem dissimulat iniuriam, callidus est. Substantia festinata minuetur; que autem paulatim manu coligitur, multiplicabitur. Qui cum sapientibus graditur, sapiens erit; amicus stultorum eis efficitur similis. Qui parcit uirge odit filium suum: qui autem diligit illum, instanter erudit. Risus dolori miscebitur, et extrema gaudii luctus occupat. Liberat animas testis fidelis, et profert mendacia uersipellis. Responsio mollis frangit iram, sermo durus suscitat furorem. Lingua sapientum ornat scientiam; os fatuorum ebullit stultitiam. Melius est parum cum timore Domini, quam thesauri magni et insatiabiles. Uir iracundus prouocat rixas; qui patiens est mitigat suscitatas. Melius est parum cum iustitia, quam multi fructus cum iniquitate. Homo peruersus suscitat lites, et uerbosus separat principes. Melior est bucella sicca cum gaudio, quam domus plena uictimis cum iurgio. Corona seum filii filiorum, et gloria filiorum patres eorum. Omni tempore diligit qui amicus est, et semper in angustiis conprobatur. Animus gaudens etatem floridam facit, spiritus tristis exsiccat ossa. Ira patris est filius stultus, et dolor matris que genuit eum. Qui prius respondet quam audiat, stultum se demonstrat et confusione dignum. Diuitie addunt amicos plurimos: a paupere autem et ii quos habuerit separantur. Multi colunt personam potentis, et amici sunt dona tribuentis. Qui diligit epulas in egestate erit; et qui amat uinum et pinguia, non ditabitur. Melius est nomen bonum quam diuitie multe: super argentum et aurum gratia bona. Nubes et uentus et pluuie non sequentes, uir gloriosus promissa non complens. Patientia lenietur princepes, et lingua mollis confringet duritiam. Aqua frigida anime sitienti, et nuntius bonus de terra longinqua. Flagellum equo et camus asino et uirga in dorso imprudentum. Ne respondeas stulto iuxta stultitiam suam, ne sibi efficiaris similis. Cum defecerint ligna extinguetur ignis; et susurrone subtracto iurgia conquiescent. Laudet te alienus, et non os tuum: extraneus et non labia tua. Melior est manifesta correctio, quam amor absconsus. Meliora sunt uulnera diligentis quem fraudulenta odientis oscula. Melior est uicinus iuxta, quam frater procul. Totum spiritum suum profert stultus: sapiens differt et reseruat in posterum. Qui delicate nutrit a pueritia seruum suum, postea illum sentiet contumacem. Qui nimium emungit, elicit sanguinem: qui prouocat iras, producit discordias. Fallax gratia et uana est pulcritudo: mulier timens Dominum ipsa laudabitur. Omnia tempus habent, et suis spatiis transeunt uniuersa sub celo. Melior est puer pauper et sapiens rege sene et stulto. Multas curas secuntur somnia, et in multis sermonibus inuenitur stultitia. Multo melius est non uouere, quam post uota promissa non reddere. Melius est a sapiente corripi, quam stultorum adulationibus decipi. Ue tibi, terra cuius rex est puer, et cuius principes mane comedunt. Qui obseruat uentum non seminat, et qui considerat nubes nunquam metet. Noli esse sicut leo in domo tua, euertens domesticos et opprimens subiectos tibi. Non sit porrecta manus tua ad accipiendum, et ad dandum collecta. Non uentiles te in omnem uentum, et non eas in omni uia. Uerbum dulce multiplicat amicos et mitigat inimicos. Multi pacifici sint tibi, et consiliarius sit tibi unus de mille. Amicus fidelis protectio fortis: qui autem inuenit illum, inuenit thesaurum. A iuuentute tua excipe doctrinam, et usque ad canos inuenies sapientiam. Non litiges cum homine potente, ne forte incidas in manus illius. Non spernas hominem in sue senecta; etenim ex nobis senescunt. Cum iracundo non facias rixam, et cum audaci non eas in desertum. Non omni homini cor tuum manifestes, nec cum fatuis consilium habeas. Ne derelinquas amicum antiquum: nouus enim non erit similis ei. Noli despicere hominem iustum pauperem, et noli magnificare uirum peccatorem diuitem. Non agnoscitur in bonis amicus, et non absconditur in malis inimicus. Qui tetigerit picem inquinabitur ab ea: et qui communicauerit superbo induet superbiam. Bona est substantia cui non est peccatum in conscientia, et nequissima paupertas impii. Ante iudicium pare iustitiam tibi, et antequam loquaris disce. Memento paupertatis tempore abundantie et necessitatem paupertatis in die diuitiarum. Uinum et mulieres apostatare faciunt sapientes, et arguunt sensato. Amictus corporis et risus dentium et ingressus hominis enuntiant de illo. Exenia et dona excecant oculos iudicum; et quasi mutus in ore auertit correptiones. Melior est qui celat insipientiam, quam homo qui abscondit sapientiam suam. Mittens lapidem in uolatilia deiciet illa; et qui conuiciatur amico dissoluit amicitiam. Uir multum iurans inplebitur iniquitate, et non discedet a domo illius plaga. Tres species odiuit anima mea, pauperem superbum, diuitem mendacem, et senem fatuum et insensatum. Corona senum multa peritia, et gloria illorum timor Dei. Uasa figuli probat fornax, et homines iustos temptatio tribulationis. Melior est paupor sanus et fortis uiribus, quam diues imbecillis et flagelatus malitia. Nota quod prima littera epistole, propria nomina hominum et locorum, et inceptiones clausularum debent scribi littera crossiori; et sic consuetudo longeua seruauit. Item, quia nullus ornato appositeque dictare posset, prout experimento didici manifesto, nisi notitiam habeat per quas dictiones incipere ualeant et per quas sua dictamina debeant terminari, de singulis partibus orationis dicamus, et primo de nomine per omnes casus. Exemplum: *Petrus lator presentium honorabilis ciuis noster, nobis conquerendo monstrauit*. Genitiuus: *Petri querelam recepimus continentem*. Datiuus: *Petro conquerenti litteras nostras duximus necessario concedendas*. Accusatiuus: *Petrum nuper admisimus conquerentem*. Uocatiuus: *O Petre, tua lamentabili querela coram nobis sepius exponere procurasti*. Ablatiuus: *Petro ciue nostro honorabili ac dilecto intelleximus conquerente*. *Frequentate querele nos cogunt iterare mandata*. Genitiuus: *Querelarum diuersitas nos constringit modos multipliciter inuenire, quibus potentum audacia conposcatur, et debilium innocentia ualeat defensari*. Datiuus: *Querelis propositis, aures apostolice dignitatis auertere non possumus nec debemus*. Uocatiuus: *O querele, quomodo a peccatis hominum pullulatis*. Ablatiuus: *Querelis auditis et lamentationibus intellectis, quas dilecti filii potestas et populus Imolensis nobis exponere curauerunt*. Item in nomine per omnes casus preter quam in uocatiuo recte distinctio finietur. Exemplum in nominatiuo: *Omnia cum discretione fiant, que uirtutum dicitur esse mater*. In genitiuo: *Coruscat celestibus, qui debililibus et egentitibus sue non claudit uiscera pietatis*. In datiuo: *Dei cedere debemus consilio, qui cunctis adesse consueuit auxilio uel presidio*. In accusatiuo: *Ad illum fiducialiter habetur recursus, cuius liberalitas nullam nouit repulsam*. In uocatiuo non utitur. In ablatiuo: *De uestra tamquam patris et domini confidimus bonitate*. Et sic per plurales casus distinctiones terminare poterimus condecenter. *Amo personam tuam, nouit dominus ad salutem*. *Amabam uitam monasticam, quia putabam a uitiis alienam*. *Amaui tuam personam amplius quam deberem*. *Amaueram tuos maiores, et ad te mea dilectio processisset; sed tu amicos antiquos senper odio nequiter habuisti*. *Amabo quicquid uidero saluti pariter congruere et honori*. *Ama quem noscis amandum, et numquam degeneres a laude priorum; illos sub beniuolentie brachiis retinendo, quos primeue dilectionis sinceritas conligauit uel recommendat*. *Amato tu illum quem fidum cognoscis amicum, nec unquam uiam antiquam nouo tramite debeas desolari*. *Utinam amarem uirtutes et transitoria despicerem et caduca!*. *Utinam amauissem illum cuius dulcis est amor, iugum suaue et onus leue!*. *Utinam sic amem homines, ut errores eorum non diligam, quia aliud est odisse quod faciunt, aliud ad quod facti sunt*. *Cum amem te, diligere merito me teneris*. *Cum amem uestrum collegium, me diligere tenemini puro corde, nisi peruetere uelletis amorem et in odium commutare*. *Cum amarem uestrum collegium in uisceribus caritatis, procuraui diligenter uestra negotia pertractare*. *Cum amauerim semper ea que spectant ad uestrum commodum et honorem, de retributione iustitie mihi tenemini grata uicissitudine respondere*. *Cum amauissem illos qui mihi coniuncti erant sanguine parentele, uestra dilectio moleste non debuit sustinere*. *Cum amauero fidei catholice inimicos, super me tunc ueniat indignatio Saluatoris*. *Uerum est me amare, amauisse, amatum ire uel amaturum esse dominam mirifice uenustatis, ad cuius speciem formosissimam uisus clarificatur humanus, iuuenescit senectus, et animus floridus conseruatur*. *Amandi causa uenio* uel *habeo uoluntatem amandi pretiosissimam omnium dominarum, cuius gratiam desidero super cuncta*. *Ab amando uellem desinere, quia postea meus animus uiueret in quiete*: *Amando non lego, quia satis sufficit tantus dolor: nam res est solliciti plena timoris amor*. *Ad amandum Platonem accederem, sed non sine causa desisto, quia suam non possem amicitiam conseruare*. *Amatum uado non sponsum corruptibilem, sed celestem, qui mihi dabit castitatis annulum, et armillam pretiosis monilibus exornatam*. *Uenio amatum illum cui angeli seruiunt, ut quiescere ualeam sub desiderabili umbra eiusdem, gustando fructum qui dulcis sit meo gutturi et suauis*. Et sic in passiuo incipies, et per omnes modos uerborum et tempora distinctiones terminare poteris eleganter. *Amans uestram personam pro uiribus, ad honorem, omni tempore cupio uobis prebere seruitia gratiosa*. Genitiuus: *Amantis iustitiam persona merito debet amari, quia uia regia sic incedit, ut non declinet ad dexteram uel sinistram*. Datiuus: *Amanti Deum prospera cuncta erunt, quondam ei deesse non poterit quicquid boni, qui bonorum sequitur largitionem*. Accusatiuus: *Amantem scelera non amemus, ne nos post facinus coinquinet per consensum*. Uocatiuus: *O uere amens amicos, tibi seruitia non debent aliquatenus denegari, qui semper apparuisti potentibus liberalis*. Ablatiuus: *Me amante rempublicam, omnia feliciter accesserunt, sed mutate est gratia quia creuit malitia popularis*. *Ad uos in proximo ueniam, Deo dante, amaturus omnia que uidero uos amare*, uel *facturus omnia que de uestra fuerint uoluntate*, uel *dicturus que uobis erunt commodo et honori*, uel *pariturus uestris litteris et mandatis*. Et eodem modo ad alios casus procedes: et incipere poteris in plurali, distinctiones in omnibus casibus participii terminando, solo uocatiuo excepto, ut in nomine superius continetur. *Ego senper fui uester et esse uolo cunctis temporibus uite mee*. Genitiuus: *Mei dignemini recordari, qui semper extiti uestris seruitiis mancipatus*. Datiuus: *Mihi uestre gratie salutaris grata subsidia porrigatis, qui semper cupio in uestrorum fidelium numero conputari*. Accusatiuus: *Me uestrum clericum et fidelem habere dignemini commendatum, qui sub uestre protectionis umbra senper gestio respirare*. *Ablatiuus: *Me, uestro subdito, recedente, cuncta fuerunt nobis prospera et iocunda*. In plurali: nominatiuus *Nos, ut deuoti filii Sancte Romane ecclesie matris nostre, ipsius adimplere mandata cupimus reuerenter*. Genitiuus: *Nostri dignemini misereri, qui non iudicium, sed indulgentiam postulamus, illam in uobis esse misericordiam ostendentes quam docetis alios imitari*. Datiuus: *Nobis subuentionem uestram negatis et subtrahitis gratiam salutarem, illis uestre largitatis munera conferentes qui uobis rebelles et contrarii perstiterunt*. Accusatiuus: *Nos sub umbra alarum uestrarum pie dignemini defensare, ut qui de uestra protectione confidimus, hostilitatis arma nullius pauescere ualeamus*. Ablatiuus: *A nobis in uanum consilia postulatis, cum non secundum ea sed pro uestre uolumtatis arbitrio singula terminetis*. Per prepositiones incipere possumus, tam per illas que accusatiuo casui seruiunt, quam etiam ablatiuo. Item omnibus aduerbiis temporalibus in principio utimur, exceptis ubi et tum quando interrogationem uel admirationem procedunt. Item utimur quantitatiuis, qualitatiuis, et numerabilibus, et optatiuo, ut utinam. De aduerbiis autem similitudinariis hec frequentius in principio solent poni *sic, quamuis, tanquam, quemadmodum*. De negatiuis hi duo, non et nunquam, principia esse possunt. Interiectionibus dolentis, admirantis et gaudentis sepius utimur, et tamen omnes interiectiones principia esse possunt. Item nota quod iste coniunctiones in principio debent proprie poni, causales scilicet, ut *quoniam, quia, cum, et ideo*, et iste auersatiue *quamuis, quamquam, et licet*, ut: *Quamuis longo tempore tibi seruiuerim, tu tamen habes me odio* . Ad similitudinem uero quatuor partium mundi, quatuor fiant epistolarum decursus, qui presentantes statum omnium personarum, uerborum prestant copiam et ornatum, quarum prima hec est: *Mirabilem uestram gratiam deprecamur: uestram dilectionem deposcimus; uestram liberalem gratiam exoramus; uestram bonitatem multiplicatis precibus flagitamus; uestram circumspectam prudentiam rogitamus; uestre benignitati, probitati, sapientie, caritati, prudentie, discretioni supplicamus, consulimus, suademus, et amicitiam uestram confortamus et obsecramus; prece supplici, humili et deuota, tota cordis affectione et animi puritate, toto affectu hominis utriusque, puro cordis affectu, puritate animi, intentione laudabili, omni affectione qua possumus et desiderio puro cordis*; uel aliter: *Ad uestram gratiam uenimus* uel *currimus; uestram subuentionem et iuuamen requirimus; uestre persone consilium et auxilium inploramus, petimus, exigimus, postulamus, iteratis precibus et multiplicatis exhortationibus, instanter et instantius; sepe, sepius, auide, auidius, prouide; propere, continuo, prepropere, assidue, properanter, festinanter, gratanter, letanter, secure, fiducialiter, confidenter, gaudenter*; uel *animo letabundo, fiduciali* uel *securo, gratanti* uel *confidenti: de cuius bonitate plenam uel securam habeo, teneo* uel *gero fiduciam*, uel *de quo indubitanter confido et spero, titubare non ualeo, ullo modo* uel *aliqua ratione*; uel *experientia declarante, demonstrante, insinuante, quod consueuit preces supplicantium exaudire; cuius bonitas nulla nouit repulsam; cuius liberalitas poscentibus se exhibet gratiosam; qui paratus est semper seruire et preces recipere, et effectu prosequente complere; qui gaudet super seruitiis amicorum; qui gratulatur in laboribus et exultat in seruitiis pro amicis; cui pro multis seruitiis iam receptis seruire desidero et placere*; uel *quia nobis ostendistis gratiam specialem, uobis gratiam querere minime formidamus, non dubitamus. - *Quare* uel *ideo uos rogamus, quatenus P. latori presentium, nostro nuntio speciali* uel *harum portitori ad hoc serio sic destinato* uel *P. qui uobis nostras literas presentabit* uel *nostram litterariam descriptionem apportabit* uel *cui literas concessimus* uel *P. ad cuius postulationes uobis mittimus scripta nostra, qui nobis est fidelis amicus, qui in nostra est amicitia copulatus, qui iunctus est in nostrorum numero amicorum, qui nobis est uinculo sincere dilectionis, intime* uel *preclare adstrictus, qui nobis catena pure dilectionis est indissolubiliter colligatus, qui uestre sincere dilectioni colligatur communiter, qui sinceris nostre dilectionis brachiis purissime amplexatur; in tali facto* uel *negotio, pro quo uenit* uel *iter arripuit, suos gressus direxit, accedere festinanter properauit* uel *non tardauit, uestre gratie subsidia porrigatis eidem meis precibus et amore*, uel *eidem inpendatis honorem uti uidetis expedire*, uel *prout uestram decet probitatem, prout iustitia suadebit, in quantum poteritis, uobis honorificentia debita reseruata; ita quod uestra prudentia mediante, uestra gratia faciente, prudentia uestra cooperante, potentia, consilio et auxilio suffragante; habere ualeat quod intendit, facere possit que optat, reportare ualeat pro quo uenit* uel *consequi possit que affectat, cupit, gestit, desiderat* uel *suum ualeat desiderium adimplere; patrocinantibus meritis bonitatis* uel *probitatis; ita quod meas preces se gaudeat apportasse*; uel *super his cupimus taliter uos habere, quod nostra precamina sibi sentiat profuisse* uel *uestris teneamur semper seruitiis obligatus, adstrictus, mancipatus* uel *uobis ad seruitia teneamur* uel *teneamur uobis ad grates, seruitia et honores; firmiter attendentes, pro certo scientes, ueraciter cognoscentes quod quidquid ei feceritis uel duxeritis faciendum, nostre persone reputabimus esse factum* uel *nostram personam spiritualiter et directe prospiciet et non suam* uel *pro tali habebimus, ac si nostre persone specialiter feceritis; pro quibus uobis obligatus ero ad seruitia gratiosa, pro quibus ipse mihi tenebitur et ego uabis ad laudes uniuersas et grates solemnes* uel *ad gratiarum magnas et uberes actiones* uel *ad grates subiectibiles, humiles et deuotas*; uel *pro quibus amicabiles duximus grates referendas* uel *gratias agimus cum obsequio perpetue seruitutis* uel *pro gratia spirituali quam apud uos meruimus inuenire, gratiarum actiones referimus copiosas* uel *pro quibus adstrictus ero ad similia et maiora, et bonitati uestre paratus semper existam grata uicissitudine respondere*. *Ad hoc dominus uestram imperialem maiestatem preesse uoluit super terras, ut uniuersorum iura pie sub uestro munimine conseruentur; diuina misericordia prouidit populo christiano, cum uestram personam ad decus et decorem imperii preelegit; ad hoc diuina clementia serenitatem uestram orbi preposuit uniuerso, ut per eam imbecilles et dispensatores ministeriorum Dei a prauorum incursibus tueretur* - *Uestra regalis celsitudo succurrat, gloria uestra succurrat, nos magnificentia uestra non deserat; ad uos secure confugimus quia dominum alium non habemus, ad illustrem sublimitatem uestram recurrimus ut protecti onis subsidia sentiamus, ad spectabilem uestram gratiam nostra grauamina reducimus et querelas* - *cuius fama lucida per mundum resonat uniuersum* uel *quem ubique extollunt sue merita bonitatis* uel *quem illustrat fama et gloria militaris* uel *quem liberalitas dignum honore facit* uel *quem curialitas nominat gloriosum* uel *quem floridum retinent solatia dominarum, quem strenuitas et multa nobilitas reddunt carum, laudabilem et famosum*; uel *qui circa consilia prepollet et prudentie magne responsa, qui aurem benignam consueuit subditis conmodare, qui non consueuit aures auertere a querelis, qui iustitiam non denegat postulanti, qui omnibus poscentibus audientiam prebet liberam et benignam, qui iustitiam diligit et odit iniquitatem, qui sub speciali protectione consueuit confouere debiles, orphanos et egenos, qui defendit beniuolentia paternali pauperes ab oppressionibus tyrannorum, qui porrigit manum lapsis, indigentes confouet, et afflictos mestitia consolatur, qui oppressos releuat et infirmis subsidia elargitur* - *Quapropter* uel *eapropter* uel *unde, imperiali maiestati, triumphali uestre glorie inuictissime, corone imperialis celsitudinis et decoris, regali celsitudini, altitudini, sublimitati, excellentie et magnitudini; uos sicut fideles subditos et deuotos commendamus cum omni promptitudine seruiendi*; uel *nos uoce, corde et animo conmendamus, in omni genere seruitutis nos totis affectibus commendamus; a quo post Dominum omnem cognoscimus gratiam et honorem, a quo id quod sumus et erimus cognoscere uolumus et debemus, qui iusta poscentibus facilem prestat assensum, qui in se sperantes non eiicit desolatos, qui afflictorum grauamina respicit oculis pietatis, qui preces non differt inpotentium exaudire, in quo post Dominum tota spes nostra consistit, de quo fiduciam gerimus specialem*. - *Sine dubitatione rogamus, humiliter deprecamur, obsecramus; confidenter imploramus; secure, lacrimabiliter exoramus* uel *duximus exorandum, suppliciter rogitandum, propensius et humiliter flagitandum*. - *Ut nobis uestris filiis, nobis uiris deuotis, et nobis uestris fidelibus aliqua demandetis que adimplere possimus et facere ad uestram gloriam et honorem* uel *ad uestri honoris augmentum*; uel *tales uelitis a nostris iniuriis conpescere* uel *talibus districte iniungere ut nos de cetero non debeant molestare*.- *Ut omnes, qui sub uestre iurisdictione consistunt, de salubri protectione letentur* uel *sub uestre protectionis umbra possimus, ut cupimus, respirare* uel *umbram sentiamus gratitudinis et quetis*, uel *in pace uiuentes pacis auctorem laudemus, qui per uestram personam consulit nostro profectui pariter et honori*. *Beatitudinis* uel *sanctitatis uestre pedibus aduolutus indulgentiam postulo de commissis* uel *a clementia uestra in competenti beneficio mihi postulo misericorditer prouideri*; uel *benignitati uestre me ipsum commendo, paternitati uestre facio manifestum, uestre dominationi cupio esse notum, uestre paternitati insinuatione presentium patefiat* uel *uestra dominatio recognoscat, uestram probitatem cupio non latere* - *quod in studio litterarum Bononie perseuero Dei uestrique gratia faciente* uel *impendo conmendabiliter operam scientie litterali* uel *insisto pro uiribus scolasticis disciplinis* uel *laboro iugiter ad inueniendum scientie margaritam* uel *ad thesaurum inueniendum* uel *acquirendum qui nullo potest pretio nummario conparari - quod debitum sortietur effectum, quod finem sentiet gloriosum, quod ad laudabilem exitum perducetur* uel *suis non poterit effectibus spoliari* uel *priuari effectibus* - *si uestra fauorabilis affuerit gratia, sine cuius patrocinio nihil possum; si uester fauor adesse ceperit et gratia salutaris; si uestra liberalitas affuerit, que apparet necessitatis tempore liberalis et postulantibus gloriosa; si uestra benignitas inspirante domino, mihi manum porrexerit adiutricem* uel *mihi non denegauerit subsidia opportuna* uel *mihi tanquam suo clerico uoluerit prouidere* uel *me suum fidelem et deuotum deserere noluerit, quem manus impositione promouit ad ordines clericales* uel *cui deesse non potest sanguine parentele* uel *nature et consuetudine exigente* uel *precipiente diuina lege pariter et humane*. - *Cuius rei gratia* uel *cuius rei causa* uel *quapropter, uobis qui rnihi estis consilium singulare*, uel *uestre persone que multa sapientia et honestate relucet* uel *que mirabili morum uenustate corruscat* uel *que mihi est portus salutis et refugium spirituale* - *precamina porrigo lacrimosa, offero preces uotiuas, non desino preceps rogaminibus aderere* uel *lacrimabiliter supplicare* uel *affectanter supplico* uel *instanter postulo* - *ut me uestrum habere per omnia dignemini commendatum*, uel *me uestris clericis dignemini aggregare*, uel *me in uestrorum fidelium numero dignemini computare* uel *prouidere in aliquo diuine pietatis intuitu et amore*, uel *mei memoriam habeatis*; uel *me nolit tam subito uestra dominatio a studio reuocare* uel *uocare ad propria; sed sic in studio pie subueniat et misericorditer succurat beneuolentia paternalis, officium pastorale, cura et rectoris prouisio circumspecta, quod scientie capiam documenta*, uel *quod de labore fructum reportem acceptum et manipulos copiosos, pro quibus tam ecclesia quam parentela letetur, et exultare ualeant consanguinei et amici*. *Quia iustum est et consentaneum rationi, ut filios circa scientiam laborantes sancta mater Ecclesia et consolari debeat et eis manum porrigere adiutricem, libenter uolumus tue deuotioni, cum facultas se optulerit, in conpetenti beneficio prouidere*; uel *quia de tuo bono studio nuper audiuimus* uel *de honestate persone tue et litteratura sufficienti noua percepimus gratiosa*, uel *quia bonis moribus diceris adornatus et insistis laudabiliter scientie capessende - tibi tale beneficium assignamus et in signum beneuolentie ac dilectionis concedimus*, uel *tue dilectioni in tanto beneficio prouidemus, quod in scolis recipies annuatim, et erga deuotionem tuam nostre benedictionis manus ad abundatiorem subuentionem largifluas extendemus, si bono principio finem feceris respondere* uel *si ad meliora, diuina potentia suffragante, tue processerint merita bonitatis*, uel - *quia dignum est ut male meriti graui pereant egestate*, uel *quia labiis dolosis et lingua serpentina uoluisti nos draconis dentibus lacerare, non attendens quod uulnus lingue consolidari non potest, quia facillime dilabitur in mendacium ex quo conscientia est corrupta, ideo nec ad tuam subiectionem intendimus, nec tue miserie condolimus; quia cura nos cogit officii pastoralis ut subditorurn excessus animaduersione debita puniamus; ad nostrum spectat officium subditorum uitam et mores in melius reformare* uel *sic corrigere delinquentes, quod unius pena centum expauescant*; uel *quia sanguis subditorum de manu prelati a Domino requiretur, expedit ut pena debita feriat delinquentes*, uel *ne trahamus maculam ex criminibus alienis, uirga correctionis et non osculo deceptionis punire uolumus transgressores; ne uia delinquendi aliis pateat per exemplum, commissum delictum pena debita castigetur, quia dignum est ut quos Dei timor a malo non reuocat saltem coerceat rigor ecclesiastice discipline; quia bonis bonitas non prodesset, si malis malitia non obesset; quia secundum legem defendi non debet qui committit in legem; quia in una eademque persona et uitia odire debemus et uirtutes amare; reprehendere ergo te possumus et damnare* uel *reprehensioni subiaces uehementi* uel *culpa te reprehensibilem exhibet et facti qualitas te incusat; quia sine nostra licentia et mandato* uel *nostra licentia non habita nec petita, te trastulisti ad studia litterarum* uel *desolata ecclesia et seruitio Ihesu Christi condiscere conaris scientias lucratiuas*, uel *dimisso habitu et monastica disciplina uagus et perfugus discurris per ciuitates et terras*, uel *abiecta regula et obedientia pretermissa non sine proprie salutis dispendio tanquam laicus euagaris*. - *Quare tibi precipimus et mandamus* uel *mandando precipimus* uel *precipiendo mandamus* uel *tibi damus litteris presentibus in mandatis* uel * tibi sub districtione qua possumus mandamus firmiter iniungendo* - *quatenus omni more et occasione remota* uel *postposita, reuertaris* uel *desolatam ecclesiam repetas festinanter*, uel *reassumas habitum iam dimissum*, uel *ad tuam conscientiam reuertaris*, uel * tue saluti consulas et honori*, uel *preterita satisfactione sequenti satagas expurgare* uel *ad cor redeas et uiam repetas ueritatis* - *Alioquin* uel *aliter* uel *que si non feceris* uel *facere curaueris* uel *non studueris adimplere; in te dictabimus* uel *faciemus* uel *pronuntiabimus excommunicationis sententiam, iustitia exigente* uel *tuum beneficium alii conferemus* uel * alii curabimus assignare, sicut postulat ordo iuris; nolentes tuam absentiam amplius expectare* uel *hoc diutius tolerare propter scandalum plurimorum* uel *propter peccatorum molem* uel *ne perniciosum exemplum in postdum generetur.* Priuilegium dicitur quasi ius priuatum, uel lex priuata et propria et specialis a iure communi. Indulgentia uero a priuilegio differt, quia cum ea solemnitate fieri non habet, sed per quandam fauorabilem gratiam alicui persone specialiter indulgetur. Priuilegiorum autem hec sunt partes: titulus, exordium, concessio generalis, finalis corroboratio, et signorum subscriptio. Titulus est personarum distinctiua premissio sine optatione salutis. Et nota, quod in clericis persona concedentis et recipientis in titulo ponitur, in laicis uero sola concedentis persona in titulo prenotatur; et nota quod in priuilegiis, sicut in salutationibus, uerbum non ponitur et intelligitur concedit, indulget uel aliud simile. Item nota quod priuilegium in tertia fit persona, et assignato nomine dignitatis, premittitus nomen concedentis persone; quia dignius est dare quam accipere, et datur priuilegium a sublimibus personis et a maioribus in subditos super iure quo sibi tenentur. Et debet talis titulus apicibus eminentibus scribi propter maiorem priuilegii auctoritatem; et de successoribus fit mentio, ut non solum presentes, sed futuros ualeat roborare, et duret in perpetuum ad ostendendum quod ecclesiastica concessio perpetua esse debet. Exemplum: *Gregorius seruus seruorum Dei dilecto filio Federico Romanorum imperatori et semper augusto, eiusque successoribus omnibus in perpetuum*, et sic recipientem uocabit, uel *uenerabilem fratrem* uel *dilectos filios* siue *filias*, ut superius in salutationibus est distinctum, *tam presentibus quam futuris, canonicam uitam professis* uel *canonice substituendis* uel *regularem uitam professis in perpetuum*. Alii prelati eodem modo priuilegia concedunt, subditos fratres uel filios nominando, ut super in salutationibus edocetur: hoc solo excepto, quod proponunt signaculum sancte crucis, post quam dicunt: *Sancti spiritus adsit nobis gratia* uel *In nomine domini amen* uel *In nomine sancte et indiuidue Trinitatis amen. Dei gratia Rauennatis ecclesie archiepiscopus uenerabili fratri Imolensi episcopo, eiusque successoribus canonice substituendis in perpetuum*. Et nota quod non dicitur *in perpetuum* quando priuilegium conceditur laicis; quod ideo contingit, quia laicorum iura non sunt perpetua, sed transitoria dignoscuntur . Et tunc absque ulla cruce uel inuocatione dominica principes seculares titulum suum ponunt, ut *F. Dei gratia romanorum imperator et semper augustus*, et non ponitur ibi nomen recipientis, ut dictum est, nec *in perpetuum* ad denotandum quod ius imperii non est perpetuum, sed temporale. Si autem huiusmodi seculares priuilegium religiosis concedant, ut dictum est, crux punctata precedit cum inuocatione Dominica, et extra cartam, scilicet in dorso, notarii curie signum sue manus apponunt, sic dicendo: *In nomine Domini amen. F. Dei gratia Romanorum imperator et semper augustus*. Postmodum in ecclesiasticis sic expedit exordiri: *Cum uniuersorum iura ex iniuncto a Deo nobis officio roborare munimentis apostolicis teneamur, pro illorum quiete oportet nos sollicitos esse, et eorum petitiones maiori prouidentia exaudire, qui necessitatis tempore sunt officio et nomine principes, et pastorali prediti dignitate* uel: *Quotiens nobis petitiones porriguntur a radice iustitie procedentes, ex iniuncto admnistrationis officio ipsas facile admittere debemus, quia non debet dilationibus aliquibus fatigari qui iustum petit pariter et honestum* uel: *Cum imperialem deceat maiestatem uniuersorum iura conseruare illesa, nos, qui diuina fauente clementia Romanorum imperio presidemus, sic iustis precibus condescendere uolumus et singulis prouidere, quod tam ecclesiastice persone quam etiam seculares contente maneant suo iure*; uel: *Sacrosanctum hospitale Iherosolimitanum et eiusdem hospitalarios summa nos oportet dilectione diligere, ipsorumque iura nostris priuilegiis et protectionibus taliter premunire, ut cum ante tribunal superni iudicis fuerimus constituti, gloriemur nos honorasse locum, in quo corpus dominicum requieuit*; uel *Cum de imperiali procedat beneuolentie largitate uniuersos regulares uiros et Deo seruientes suo sollicite communire presidio, fratres Templi, qui spreta seculari militia facti sunt milites Ihesu Christi, et sub Domini uexillo regula militantes pro Redemptoris amore se morti pugnando cum barbaris nationibus tradere non formidant, tanto attentius debet in omnibus confouere, quanto gloriosius pro Christi nominis defensione noscuntur in castris dominicis militare*; uel *Cum imperialis dignitas omnium religionum genera sub umbra sue protectionis manu tenere debeat et defendere, dicatas Deo uirgines, que spretis maritalibus connubiis sponsum Ihesum Christum accensis lampadibus nunc secuntur, tanto propensius nostro debemus conmunire presidio, quanto magis eorum condicio et sexus femineus noscitur indigere*. Explicit de priuilegi. A Domino factum est istud, cuius gratia sumus et uiuimus et mouemur, et ad honorem et gloriam atque laudem uiri magnifici ac feliciter triumphantis domini Alliprandi Faue, Bononie potestatis; cuius preconia mirifice probitatis nec silere possum, nec stilus inuenitur sufficiens ad narrandum, quoniam de ipso iam loquitur omnis terra, et omnes gentes, nationes et populi magnificant sua gesta, tanquam militis strenuissimi et preclari, cuius fama lucidissima militarem gloriam decorat et totam illuminat parentelam. O Brixia, terra nobilis, nunc gaude beata que tantum lilium protulisti; sed et nouis tripudiis glorietur Italia uniuersa, et precipue felix exultet Bononia, que, tali sublimata rectore, uictoriosa residet et tranquilla; que suis meritis ut stella rutilans matutina, regalia promeruit habere insignia, et imperiali diademate coronari. Accipe nunc presentem libellum, egregia potestas, laudabili manu dextera, quem magister Guido fidelissimus clericus et deuotus ad decus et decorem tui fidelissimi nominis, utiliter compilauit. Collige nunc flores rethoricos et hec pretiosa nunquam tradas inuidis ornamenta, per que tam presens quam uentura posteritas tui geret memoriam gloriosam a mari usque ad mare et a flumine usque ad terminos orbis terrarum. 