Insigni militi et legum professori clarissimo domino Petro de Monteforti.
Epistolam tuam, amicorum optime, leto suscepi animo, fuitque michi tanto carior quanto prolixior; nec satis fuit legisse semel et iterum, quin imo cum sepius legissem, ultimo magis placuit quam placuerit in primis. Et, ut omiserim quia florida compta et arte laudabili splendida erat, eam mira uerborum suauitate et ueneranda sententiarum amplitudine refertam comperi, adeo ut mecum dixerim: *Non solus nouit preceptor meus uerba componere et suis locis graues et succiplenas locare sententias!*. Sane, ut eo ueniam quo responsionis opportunitas exigit et paucis expediam que longo sermone disserenda fuerant, dico: posquam tuo iudicio uisum est ut quam mereris, et a me potissime, reuerentiam sinam tuam, sequar, eoque quo ipse iubes pretiosissimo utar, imo iam usus sum, uocabulo, quo profecto, ut tu perlucida oratione testaris, nullum inter mortales sanctius reperiri reor, et te de cetero in omnibus amicum dicam. Nec michi paruum est quod tu tam profuse largiris, scilicet quia repente a te clarissimo preceptore ex auditore humili inter amicos unus susceptus, imo sublimatus sum; quod ego munus reuerenter et tota mentis affectione suscipio. Quis enim satis sanus renuat quod etiam uiris precipuis optandum est? Sed ut hec decentiori tempori seruem, cum michi semper in omnibus gratissime tue sint lictere, summa tamen delectatione animam meam dulci perfudit gaudio ea epistole tue pars in qua scribis, te ueris atque sanctissimis rationibus tumorem pressisse optimi iudicis illius qui, nondum uisis poetarum carminibus, nedum intellectis, stomacose damnabat poeticam. Equidem nil fastidiosius est, nil abominabile magis quam tales audire de re incognita ferentes sententiam. Sed non longe est a talibus diuina iustitia, nam, dum alienam et incognitam sibi apud gnaros ignari damnant scientiam, suam liquido ignorantiam profitentur: ex quo fit ut, unde gloriam se quesisse putarant, ignominiam consequantur. Uerum, quoniam de materia hac, etsi minus plene, tecum tamen sentiens, alibi scripsisse memini, satis erit ad presens aduersus tales hec pauca iterasse. Post hec sentio quanta amicabili affectione, quanta solertia, quanta arte et tuis insuper sumptibus, coneris nomen meum extollere et, si possis, inter astra locare, et potissime dum ridiculum, saltem tibi, opus meum De genologiis deorum tot demonstrationibus, tot laudibus, tam preclaro apud insignes eruditosque uiros effers preconio; quod michi promaximum est in tantum, ut nil amplius hoc, inter peritura, optare queam, cum uideam tuo opere eo me trahi quo cupio: teste enim Tullio, *trahimur omnes studio laudis, et optimus quisque maxime gloria ducitur*. Quod etsi ego longo labore quesierim, utrum meruerim tu scis melius; nil tamen egeram, ni promulgator egregius, ni preco diligentissimus, ni inclitus meritis homo affuisset in fine. Et quem alterum, queso, dedisse michi potuerat Deus adeo amantissimum, adeo Musarum conscium, adeo facundum, adeo promptum, adeo diligentem exquisitorem ueri, uti tu es atque cognosceris? Inuidit Alexander Achilli quod Homeri carmine commendatus sit. Et quis dubitet quin et ego, adhuc spirans, a uiro longe me eminentiori equa inuidia pulsatus sim, dum longe lateque tue in me legentur laudes? O preclarum decus, o splendidus honor, o desideratum solatium! quibus te uerbis explicem non habeo. Nec mirum: nam, si Themistodes, uir summus Athenis, rogatus cuius uocem libentissime audiret, respondit, ut asserit Cicero, *eius a quo sua uirtus optime predicaretur*, quid ego placibilius optare possum quam sentire te eloquentissimum uirum, elegantia celebrem, fama illustrem, moribus conspicuum, uirtutibus clarum, inter egregios uiros predicantem ampliantem et extollentem pro uiribus nomen meum, et meas laudes utinam meritas totis nisibus referentem? Nil edepol! Nec inficiar, ut paucis multa complectar: tanto complesti me gaudio, ut uix mei capax sim. Et utinam non uti nubes nimio repleta spiritu et in breuissimum lumen, esto clarissimum, effusus e uestigio euanescam! Hic me timor angit, ut te, uir inclite, deprecer ut caueas ne te nimis impellat amor in meam laudem, nam ipse sepe deos hominesque fefellit. Lauda parce, queso, uelisque magis ut incognitus sed tutus consistam in puluere, quam ex uerticibus montium a uehementia uentorum forsan euellar et resoluar in auras. Inde, quoniam scribis te, me uolente, librum uidisse meum atque legisse, et post multa me commendas quoniam liberali animo in publicum et absque dilatione emiserim, aduerto te non satis huius euentus plene nouisse historiam. Portaueram, fateor, librum hunc de quo sermo, peregrinationis mee socium, non adhuc ut illum emicterem: non enim eum tanti iudicabam, quin imo disposueram, si daretur ocium, amouere ab eo quasdam notas, ut rebar, illecebres et, si possem, decentiori ornatu aliquo uenustare eum. Et his diebus quibus primo tibi factus sum notus et tu michi, dum multa una cum illustri uiro Hugone de Sancto Seuerino uerba fecissemus, tibi dixisse memini quoniam cupiebam ut illum uideres; demum procedente tempore, cum certior factus essem quam grandis tibi esset industria, quam multa tibi rerum notitia et ingenium perspicax et admirabile, et quam tua seuera esset censura, conscius ineptiarum libri et puerile reputans tibi illum apponere, cum nichil michi ex oblatione tibi a me facta, credo immemor, diceres, liberius mutaui consilium, nec ulterius de hoc tibi nec alteri feci uerbum, quin imo tamdiu clam seruaturus eram, donec, saltem pro meo iudicio, emendassem. Tandem, iam termino mei discessus adueniente, quomodo non recordor, factum est ut illum uideret Hugo iam dictus, cui profecto nil negare possum quod iusserit. Is instantia maxima et precibus me renuentem fere benignitate sua coegit, ut illum sinerem donec copiam summeret: quod quantum aduersus mentem meam fecerim, solus Deus uidit ex alto. Spopondit tamen uir inclitus, se non ante copiam cuipiam daturum quam apposuisset atque mutasset in suo quicquid ego in meo postea immutassem. Demum, qualiter ad te iam dicta uerba et liber deuenerint, ego ignoro et doleo, non equidem quod librum meum uideris, cui precordia et omnem animam meam, si possem, uolenti monstrarem, sed quoniam ante tempus in medium uenerit, cum in eo resecanda quedam cognoscam et nonnulla etiam apponenda et immutanda plurima. Et quod michi grauissimum est, apud multos – audio – non liberalitate mea sed alieno munere diuulgatus est, ut auferatur a me spes omnis non perfectum opus in melius redigendi. Sed, posquam sic Deo Hugoni tibique uisum est, ut ante diem prodeat liber iste, queso per fidem tuam perque amicitiam nostram quatenus labore tuo eius sordes paululum saltem abstergas et in aliqualem uenustatem redigas, ne omnino procedat incomptus. Scis enim, perspicacissime uir, quot sunt undique morsores operum et potissime celebrium, eo quod paucis sit grata poesis, non culpa sua sed aspernantium ignauia. Ego autem crimine Iohannis Latinuccii nondum reassumpsi librum quem fidei sue commisi, et sic quid inter legendo feceris aut signaueris uidere non possum Timeo ne aliena minus seruata fides nimie liberalitati mee damnosa sit, et cum iam permaxime turbationis sit causa. Scribis preterea, reuerendissime michi, a me separatum librum animem ut sacrorum uoluminum bibliotecam securus ingrediatur, dum duxeris, quasi a sacrosancta religione alienus horreat sacra. Non inficiar, de alienis a christiana religione fere totus est, sed non eorundem cultor, quin imo persepe, si memini, in detestationem gentilitie superstitionis exclamat ut hostis, et christiani nominis ueritatem extollit pro uiribus; ex quibus percipi potest nullo eum sacrarum rerum seu librorum horrore terreri, aut consortium et amicitiam spernere iure debere, uti merito horrebat lucem Cerberus tenebris assuetus continuis; et sic reoer suasione aliqua minime indigere. Uerumtamen, si hoc, iudicio tuo, cui magis quam meo semper crederem, indiget, miror, cum auctori possis quod uelis iniungere, cur libro dubites imperare: cum et ipse tibi propinquus, imo in manibus tuis sit, et michi longinquus, nec mei iam sed alieni existat. Tamen, si sic faciendum censes, ultro uolensque iubeo eidem, impero, mando precipioque ut ea omnia prompto animo leto liberali atque obsequioso faciat quod tu ipse bonique ceteri uiri uoluerint, nec nedum sacra intret armaria, uerum carceres catenasque, si iusseris, renuat, obiurgationes equo tollat animo, laudes si que dentur parce et cum humilitate suscipiat, reprehensiones meritas tanquam salubres toto amplectatur affectu, morsus indebitos paruipendat, et quicquid tibi breuiter uisum sit omni nisu perficiat, et de gratia Yhesu Christi et amicorum beniuolentia magis quam de suis uiribus omnino confidat; tu reliqua iniunge, si qua forsan opportuna decreueris. Ceterum, uir clarissime, miraris et quodammodo quereris inclitum preceptorem meum Franciscum Petrarcam tamdiu seruare in conclaui a multis optatum et, ut ego arbitror, exire uolentem Affricanum suum: quod et ego simili modo sepe miratus sum. Uerum, dum quem tu, more ueterum illustrium uirorum, laceratum malignantium dentibus non reris, sepissime uenenatis aculeis impulsum ab emulis uideo, paululum admirationem retraho; et tu, ut bona cum pace tua dixerim, minus admirari deberes si circumspectus homo gradum retrahit timens insidias suspicaturque dilectissimum et sibi diu laboratum opus emictere. Auspicatur quippe quid emisso futurum sit, cum adhuc latenti insidias appositas et insultus nonnunquam senserit in inuisum. Inquies forsan, ubi uel quando contigerit, cum te sentias semper eiusdem admiratorem et laudatorem operum; si ad te nondum uenere, facile est reserasse aliquos saltem. Credo Inuectiuas suas in medicum legeris, qui, etsi non in Affricam singulariter spicula direxerit, in eum totum solitarium et nil tale timentem sepius immictere ac infigere tela non equis uiribus conatus est. Et quid in militem suspicandum est agat, quantumcunque munitum, is qui totam aciem audet aggredi? Sic credo non noueris quid aliqui conciues mei suique, non parui momenti homines, in orationem illam Magonis morientis, preter uelle suum uagam, iniecerint: aduersus quos ad me scripta grandis et querula et confutationum in morsores plena extat epistola; sic et quicquid egerint in nomen suum pridie nonnulli Ueneti, qui non indicta illi die ad dicendam causam, non auditis cause meritis, non rite libratis, non inspectis, quantumcunque etiam minus tali questioni competentes essent iudices – de foro non dico, qui apud mense sacrum constitutus est – pro tribunali sedentes uino marcidi ciboque repleti, ausi sunt eum sententia sua non licteratum hominem dicere: quos aduersus erupit libellus ille cuius est titulus De ignorantia sui et multorum. Quo titulo ego iure modestiam suam laudo: fatetur quippe de se quod fere cunctis contigit mortalibus, ut se ipsos scilicet non satis agnoscant; ostendens insuper ignaram multitudinem esse, quod plerique clamauere iamdudum, seu eam eodem secum laborare defectu, et hoc ob humilitatem potius suam quam alicuius iniuriam dictum puto. Et sic, ne per cuncta discurram, opportuit eum sepissime fatigare calamum in sui suorumque carminum defensionem aduersus plerosque cisalpinos Gallos et alios. Et, ut de reliquis taceam, timet homo iam senex et tardior ad calamum solito eum emictere, non quia non possit aperta incedere facie et coram quibuscunque etiam acerrimis censoribus absque timore alicuius note consistere et de iure suo aduersus emulos disceptare, sed ne inde surgant iurgia unde deberent laudes euenire. Desiderat preterea conspicuus homo quod illi seruatur tempusculum studiis uel potius melioribus meditationibus dare quam responsionibus in obiectiones friuolas atque superfluas perdere, et feruoribus iuuenum iam fere gelidum obicere sanguinem. Dices forsan, dum preceptorem meum quibus possum subsidiis defendo, in me inaduertenter sententiam dicam, qui adeo profuse et inconsiderate opuscula, etiam non rogatus, emicto mea. Non negabo, redarguendus uenio. Attamen tutius me posse fateri reor stolidum hoc crimen quam ipse possit, cum per tenebras longe tutior ab insidiis latronum pauper incedat solus quam per lucem, etiam prosequentibus multis, diues pertranseat. Multa mea uitia occultat et contegit fame mee tenuitas, ubi etiam neuum minimum illius splendida gloria accusaret. Titulum quem mordacem arbitrari uideris, epistole scilicet ad me scripte contra appetentiam primi loci etc., queso non adeo seuere dictum putes: in me dictum est, non in alios, et si quid austeritatis habet, in me iniecta est, eo quod, ut percipere potes ex litera, cum in primum locum peruenire non possem non sufficientibus ingenii uiribus, ardens mea uulgaria et profecto iuuenilia nimis poemata, dedignari uisus sum in secundo utinam meo conuenienti ingenio consistere. Quam ob rem uideor redarguendus, cum eo deuenerim quo perpaucis deuenire contingit, et consistere noluerim: et si qui sint qui eodem mecum peccent crimine, eadem mecum censura redarguendi sunt. Preterea preceptori in auditorem ampla licentia est, et ob id, si uisum illi est titulo et sermone mordaci redarguendam fore segnitiem meam, imo arrogantiam et superbiam, iure potuit fecisse suo; et melius, nosti, quos diligit pater filios aut auditores preceptor, hos corrigit et castigat. Si dicas: *Quid ergo ad infinitam personam uidetur dirigere?*, patet liquido: ut mitius imbecillis ego austeritatem castigationis reciperem. Sub titulo uero quem subsequeris eum scripsisse, scilicet contra ignorantiam atque arrogantiam modernorum, nunquam aliquid legisse recordor; hoc memini: eum epygramatibus splendidis summos semper quoscunque decorasse modernos eosque persepe honorasse laudibus, nec destitit quin sibi aliquando detraheret ut contemporaneorum gloriam augeret: et, si opportunum esset, non deficerent exempla, etiam si multa uellem apponere. Uerum, si sic sit ut scripserit, precor, uir optime, non adeo, ut uideris, stricte sumpseris: scis quoniam cum effectu uerba intelligenda sint. Infiniti sunt ignorantes et ob ignorantiam arrogantes, et tu inter alios unum, ut scribis, pridie retudisti, et bene sapientum est ignorantium luce ueritatis abstergere tenebras; et quod tibi uerbo licuit, et preceptori meo licteris licitum est. Et sic, ubicunque uel quandocunque tales titulos legeris, aduersus tales scriptos arbitrari debeas credo, non aduersus te uel tibi similes, qui gnari estis et mites. Sed de hoc alias. Quod autem suades ut illi scribens suadeam, credo, si prestet Deus, uerbis et in presentia me operam daturum: disposui enim, ni superueniat quod nondum uiderim, circa finem mensis huius uel sequentis principium ad eum usque Patauum ire; et si quid iuxta uotum de Scipione obtinuero, confestim ad te rescribam. Et quoniam in finem tendit epistola, longior, credito, dum calamum sumpsi, precor magistro Angelo de Rauello, optimo quidem atque uenerabili uiro et amico communi, me commendatum facias. Et uale, amicorum precipue.
Certaldi nonis aprilis.
Iohannes Boccaccius tuus.