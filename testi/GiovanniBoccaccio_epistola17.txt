Celeberrimi nominis militi Iacobo Pizinge serenissimi principis Federici Trinacrie regis logothete.
Generose miles, incertus mei Neapoli aliquamdiu fueram uere preterito: hinc enim plurimo desiderio trahebar redeundi in patriam quam autumpno nuper elapso indignans liqueram, nec minus reuisendi libellos quos immeritos omiseram, sic et amicos aliosque caros; inde uero urgebar ut consisterem, atque detinebar, nunc a uenerabili uiolentia nunc suasionibus nunc precibus incliti uiri Hugonis de comitibus Sancti Seuerini, cuius credo splendidam famam noueris. Curabat enim, uir eximius, etiam me inuito, totis uiribus ut me, interueniente subsidio serenissime domine Iohanne Ierusalem et Sicilie regine, apud Parthenopeos placido locaret in otio; qua perplexitate angebar nimium, nulla adhuc in parte satis firmato consilio. Et dum sic uariis agitarer curis, quo pacto non memini, factum tamen est ut ad aures deueniret meas uenerabile nomen religiosi hominis Ubertini de ordine Minorum, sacre theologie professoris et conciuis tui, cuius auditis meritis, eumque ea tempestate Neapoli moram trahere pro quibusdam arduis tui suique regis, in desiderium uenit tam conspicuum uidere uirum: a pueritia quippe mea, etiam ultra tenelle etatis uires, talium auidissimus fui. Nec mora; exhibiturus reuerentiam debitam ad eum accessi, atque adaperto capite, primo paxillum miratus hominem, quam deuotissime et humillime potui salutaui eum. Ipse autem graui quadam maturitate obuius factus me leta facie, miti eloquio et morum laudabili comitate suscepit. Consedimus tandem eo iubente, et dum mirabundus eius uerba susciperem, ratus sum ipsius sub lingua ybleum mel fore, quod in os paruuli Platonis dormientis iamdudum congessere apes, tanta perlita dulcedine ex eo mellita progrediebantur uerba. Qua ego allectus suauitate sermonis, etsi michi grauissimum esset, nam a litore maris in summum fere per decliuium ciuitatis ascendere eo quo dudum, ut quibusdam placet antiquis, insigne templum fuit Apollinis, hodie sub Pauli apostoli uocabulo uero Deo satis populare sacellum dicatum est, michi opus erat: ibi enim mansio erat illi penes fratres suos apud Laurentii sacram edem morantes; pedibus tamen uix ire possum mole grauatus corporea, nec iumentum aderat quo ueherer, cum non suppeterent facultates; tanquam subsidium michi diuinitus missum nonnunquam uisitare cepi. Ipse autem, ut reor, uir Deo plenus, posquam aliqualem, ut percepisse michi uisum est, in me affectionem apposuit, aperire confertam diuinitatis animam, reserare Nature gremium et quasi ex arciuo humanarum rerum plenissimo maiorum gesta proferre tanta sermonis aliquando elegantia cepit, ut ad se animam omnem meam traheret teneretque. Dum igitur in solamen pendule mentis per dies aliquos diuinum uisitassem hominem et ipse ex uerbis percepisset meis circa quod exercitium uersaretur meum, credo ut animosior ad laborem efficerer, honorabile nomen tuum eo usque michi inauditum deduxit in medium, et oratione continuata uigilantiam tuam, commendabile desiderium, ingenii perspicacitatem et dignitatem offitii perfunctorie retulit. Ego audire et uerba prout dicta seruare omnia atque mirari hominem ceperam, neque superficietenus recitatis contentus, orare instanter ut pleniorem tui prestaret notitiam cepi. Ast ille, more suo, florido eloquio ingressus stadium inquit: *Quoniam hunc logothetam incliti regis nostri dixerim, nolo illum arbitreris agrorum amplitudine cupidum, non supellectilis regie, non auro gemmisue: quin imo gloriosi nominis et longeue fame auidus, ut eam consequi possit, paucorum iter ingressus est. Nam diuinas Homeri Yliadem atque Odisseam et Maronis celestem Eneidam et quicquid a ceteris poetis memoratu dignum hactenus compositum est, dummodo contingere possit, peruigili studens ingenio totis uiribus in Parnasum direxit animum, ut Nyse Cyrreque, si possit, superatis anfractibus sublimes conscendat in celum uertices, uideat gorgonei alitis fontem umbrasque sonori nemoris et puellarum castalium choros, et earum ethereos audiat cantus; his demum plenus, si prestet Deus, concedente senatu romuleo nectat pexos laurea crines scandatque triumphans Capitolium, olim rebus humanis prepositum limen*. Ego autem audiens mirabar, et gaudio repletus electionem tuam et studium laudabam: generosi quippe animi est calcare uulgaria et ad celsiora mentem extollere, quod non absque diuino munere fit. Est, ni fallor, poetica facultas cui insudas, inter sublimiora licterarum studiis quesita non minima, dato minus intellecta a multis in exterminium fere abiecta sit. Scio noueris, quoniam huius dudum tam grandes fuere uires tamque luculenta formositas, ut a presidentibus romano imperio pro ampliori gloria quereretur. Testes ad hanc ueritatem firmandam, si excutiantur historie, inuenientur innumeri, et inter alios Cesar dictator, Octauianus Cesar, Nero Claudius, diuus Adrianus et alii plures, quibus inter ceteras facultates et orbis dominium nouisse poeticam potissimum fuit; sic et superioribus seculis, hi quibus nota fuit prestantissimis uiris acceptissimi fuere. Nam, si perquiremus, inueniemus, omissis antiquioribus exterisque, Affricano superiori uiro celeberrimo et phylosophicis assueto Emnium brundusinum fuisse carissimum; Mario, cui etsi grandis esset auctoritas, fere tamen durum et agreste fuit ingenium, Lucium Plotium; Pompeio Magno, cui uirtus equa fuit fortune, Theophanem mitilenum; Metello Pio atque Lucullo Lucium Archiam; Decimo Bruto imperatori preclaro Accium pisaurensem; Octauiano Cesari Maronem; Mecenati Flaccum; sic et aliis pluribus fuere plures. Nec mirabile. Nouerant uiri illustres horum opere breues annos a natura concessos mortalibus effici in perpetuitatem usque longeuos, magnorum uirorum laudanda facinora eterno et immarcescibili carmine ampliari, ornari, grata reddi atque seruari, conspicua nomina in uirentem perpetuo famam deduci; sic et uitia deprimi et uirtutes extolli, pusillanimes animari, otiosos in frugem uite meliori impelli, facundos preterea legentes effici, orationes poetico sale sapidas, helyconicis floribus ornatas, castalio latice dulces fieri. Nec defuere qui eruditos poetica fato functos non solum Deo similes uerbis facere conarentur, sed monimentis honorarent perennibus. Smirneus populus Homero suo tanquam diuino homini construxit templum; Lesbii, eo quod femina Saphos esset et conciuis eorum, quoniam poeticis instructissimam nouerant, non dedignauere in perpetuam uirtutis eius memoriam eneam erigere statuam; Arcades Nicostrate sacellum, quod diu postea seruauere Romani penes Carmentalem ciuitatis portam, sub Carmente nomine, quo et ipsa nuncupata est. Preterea et Quintius Fuluius, uir ingentis animi, superatis Etholis, in honorem poetice Martis manubias Musis consecrare dignum ratus est. Hec, ut multa paucis claudam, inter cetera romane urbis splendida preclarissimum decus fuit et gloria. Que etsi obsoluisse uideatur, non quia quodammodo ob senium eneruis perdiderit robur suum, cum iuuentute perenni uigeat, sed ignauia auaritie deditorum, a te minime spreta est, ut uideo: enim malueris inter amicos paucos suos splendere quam inter multitudinem ignaram atque insana oppinione detentam uilescere. Propositum igitur tuum et laborem egregium laudaui et summe laudo et laudabo dum uixero; et in spem uenio atque credulitatem, Deum ytalico nomini misertum, dum uideo eum e gremio sue largitatis in Ytalorum pectora effundere animas ab antiquis non differentes, auidas scilicet non rapina uel sanguine, non fraude uel uiolentia, non ambitione uel decipulis sibi honores exquirere, sed laudabili exercitio, duce poesi, nomen pretendere in euum longinquum, conarique ut possint uiuentes adhuc uolitare per ora uirorum et a corporea mole solutas posteritati mirabiles apparere. A quibus etsi non integrum deperditi luminis ytalici restituatur columen, saltem a quantumcunque parua scintillula optantium spes erigitur in fulgidam posteritatem, et potissime dum ab uno uidemus in numerum deueniri. Fuit enim illi continue spiritus aliqualis, tremulus tamen et semiuiuus potius quam uirtute aliqua ualidus, ut in Catone, Prospero, Pamphilo et Arrighetto florentino presbitero, terminus quorum sunt opuscula parua nec ullam antiquitatis dulcedinem sapientia. Uerum euo nostro ampliores a celo uenere uiri, si satis aduerto, quibus cum sint ingentes animi, totis uiribus pressam releuare et ab exilio in pristinas reuocare sedes mens est, nec frustra. Uidemus autem, nec te legisse pigebit, ante alios nota dignos, seu uidisse potuimus, celebrem uirum et in phylosophie laribus uersatum Dantem Allegherii nostrum omissum a multis retroactis seculis fontem laticesque mellifluos cupientem, nec ea tamen qua ueteres uia, sed per diuerticula quedam omnino insueta maioribus non absque labore anxio exquirentem ac primum in astra leuatum montem superantem, eoque deuenisse quo ceperat, et semisopitas exciuisse sorores et in cytharam traxisse Phebum: et eos in maternum cogere cantum ausum, non plebeium aut rusticanum, ut nonnulli uoluere, confecit, quin imo artifitioso schemate sensu letiorem fecit quam cortice; tandem, quod equidem deflendum, incliti uoluminis superato labore, immatura morte merito decori subtractus, inornatus abiit, hoc preter sacrum poema tradito, ut, post diuulgatum diu pressum poesis nomen, possent qui uellent a poeta nouo summere quid poesis et circa quod eius uersaretur offitium. Post hunc uero eque florentinus ciuis, uir inclitus Franciscus Petrarca preceptor meus, neglectis quorundam principiis, ut iam dictum est, uix poeticum limen actingentibus, uetus iter arripere orsus est tanta pectoris fortitudine tantoque mentis ardore atque ingenii perspicacitate, ut nulla illum sistere impedimenta quirent uel itineris terrere imperuia, quin imo, amotis uepribus arbustisque quibus mortalium negligentia obsitum comperit restauratisque aggere firmo proluuiis semesis rupibus, sibi et post eum ascendere uolentibus uiam aperuit. Inde helyconico fonte limo iuncoque palustri purgato et undis in pristinam claritatem reuocatis antroque castalio, siluestrium ramorum contextu iam clauso, reserato ac ab sentibus laureo mundato nemore et Apolline in sede ueteri restituto Pyeridisque iam rusticitate sordentibus in antiquum redactis decus, in extremos usque uertices Parnasi conscendit, et ex Danis frondibus serto composito et suis temporibus addito, ab annis forsan mille uel amplius inuisum ostendit Quiritibus applaudente senatu, et rugientes rubigine cardines ueteris Capitolii in aduersam partem ire coegit, et maxima Romanorum letitia annales eorum insolito signauit triumpho. O spectabile decus, o facinus memorabile! Hoc tam grandi nisu et elucubratis suis operibus iam undique clarescentibus, emissa quasi per uniuersum uolatili tuba, poeticum diffudit nomen a se in lucem e latebra reuocatum, et spem fere deperditam in generosos suscitauit animos ostenditque quod minime credebatur a pluribus, peruium scilicet esse Parnasum et eius accessibile culmen: nec dubito quin multos animauerit ad ascensum. His ego tertium conciuem meum addere, si uelim, possem, Zenobium scilicet ab auito rure cognominatum *de Strata*, qui posita ferula qua ab incunabulis puellulos primum gramatice gradum temptantes cogere consuerat, auidulus glorie, nescio utrum in satis meritos euolauit honores, et ueteri omni paruipenso ritu, boemi Cesaris manu non romanam lauream sed pisanam capiti impressit suo, et unico tantum homini paucis carminibus placuisse contentus, quasi eum decoris assumpti peniteret, tractus auri cupidine in Babilonem occiduam abiit et obmutuit; quam ob rem, cum laboris modicum et fere nil glorie sacro nomini attulerit, omittendum censui. Tu nunc melioribus auibus, si satis percipio, quartus ab altero fere ytalico surgens cornu, ut uti iamdudum Theocritus Syragusas, sic et tu Messanam reddas illustrem, totis in ascensum conaris uiribus, imo iam adeo proximus factus es culmini, ut cantu ualeas et ampliora promittas. Quam ob causam, ut quo cepit spes mea progrediatur et gaudium augeatur meum, per insigne tui nominis decus, uir elegantissime, precor ut glorioso labori non parcas. Insiste ceptis uirili animo: paratum adapertum stratumque iter habes. Stant adhuc incliti uiri pressure pedum, nec adhuc tacuere nymphe castalie cantu celebri diem festum et uiri eximii accessum ad eas celebrantes, quarum cantu traheris, et ne oberres ostendent uestigia. Habes preterea quos ipse sumpsisti certissimos duces: progredere igitur et bono faustoque omine acri uirtute in culmen usque conscende, ut fronde redimitus peneia cum iam dictis et ipse fulgore tuo preuius sis ad ascensum anhelantibus et especula Capitoline arcis te ipsum orbi notum facias toto, et merentem Ytaliam letifica qua potes gloria. Uerte, queso, in eam pios oculos, quod et Ytalicis ceteris dictum uolo; inspice quo romanum corruerit imperium, quid sit spectare ipsam Romam, dudum rerum dominam, tristi Phariseorum sub iugo torpentem, quid memorare dudum spectabiles triumphos, uidere deiectas ymagines et egregiorum facinorum monumenta testantia, quid insuper phylosophorum celebres titulos et poetarum mirtea laureague serta meditari quibus ipsam ueterem olim superauere Greciam, quid in memoriam reuocare militarem disciplinam qua nationes ceteras anteiuit, quid legum auctoritatem qua totus frenabatur orbis, quid morum conspicuum specimen. Hec omnia, ut omiserim cetera, una cum Ytalia reliqua et libertate celesti a maioribus nostris maxima eorum infamia neglecta sunt, et a nationibus exteris aut sublata aut turpi coinquinata labe sordescunt. Et si omnia resarciri nequeant, hoc saltem poetici nominis fulgore eiusque tam maximis infortuniis compatiare atque, ut que potes subleues, pios subice humeros; cum reliquis pro uiribus agito ut inter barbaras nationes Roma saltem aliquid ueteris maiestatis possit ostendere credo, longe melius quam ipse suaserim; et ego, choris immixtus festantium tuumque nomen meritis laudibus extollentium, canam: *Iam uirgo rediit, redeunt saturnia regna*. Forsan insuper, uir inclite, post multa expectas ut de me aliquid dicam, quoniam et ipse poeticam aliquamdiu secutus sim. Medius Fidius! non absque erubescentia mentis frontisque in id ueniam, ut tibi aperiam paucis ignauiam meam. Ingenti, fateor, animo in stratum iam iter intraui, trahente me perpetuandi nominis desiderio et fiducia ducis incliti preceptoris mei, et cum eisdem quibus tu fretus es preuius uiam arripui. Sane, dum hinc inde me nunc domesticis nunc publicis occupari permicto curis et eleuatos inspicio uertices celum fere superantes, cepi tepescere et sensim cecidere animi atque defecere uires, et spe posita contingendi, uilis factus atque desperans, et abeuntibus quos itineris sumpseram ostensores, iam canus substiti, et quod michi plorabile malum est, nec retro gradum flectere audeo nec ad superiora conscendere queo: et sic, ni noua desuper infundatur gratia, inglorius nomen una cum cadauere commendabo sepulcro.