Clarissimo uiro atque preceptori optimo domino Francisco Petrarce poete laureato Iohannes de Certaldo salutem.
Oppinaris, uirorum egregie, ut nuper cum fide retulit noster Donatus gramaticus, Petrum rauennatem cum Damiano unum et idem, cupisque uitam et si qua eius reperiantur opuscula; et quia rauennas fuerit, arbitraris penes Rauennates hec omnia plenius quam alibi reperiri, meque, quod apud eos infortunio meo morer, sollicitas ut copiam ex omnibus sumptam tibi Mediolanum transmictam. Satis aduerto, nil inuisum nil indiscussum pretermictere uelis, si possis equidem, tanto uiro: commendabile plurimum reor. Uerum unum mirarer, si de particularibus integra posset exiberi doctrina: te scilicet duos homines plurium seculorum lapsu ac etiam patria et fere dignitate dispares unum et eundem arbitrari. Sane, quoniam satis credibile est, pauperem et inhertem bubulcum Exiodum uel Maronem uel quem mauis ex tam magnis agriculture doctoribus de fecunditate aut sterilitate alicuius a se cogniti soli, seu qualiter circa effodiendam uitem aut arbusta plantanda ducendus sit ligo, uel boues ut in rectum sulcus euadat, facile posse docere; ac etiam certissimum, solius Dei esse cognoscere singula: absque tui oris seu animi rubore patieris si ego, minimus ex auditoribus tuis unus, bona semper cum pace tua, erroris huius nebulam, antequam ad ulteriora progrediar, paucis absoluam. Satis equidem esse compertum uolunt quidam hiis in partibus honesti homines, tam etate quam etiam dignitate uenerabiles, non unum sed duos, ut iam pretactum est, et longe diuersos, hos quos dixi unum putabas fuisse Petros. Nam, cui cognomento rauennas est, non a patria, cum imolensis fuerit origine, sed a presulatu Rauennatum maximo, quem circa trecentesimum et quinquagesimum Christi annum gessisse demonstrant, iniunctum asserunt, insuper affirmantes, in natali patria eum diem ultimum clausisse ac ibidem in basilica Cassiani martiris eius sepulcrum sacris honoribus ab incolis uenerari: esto uelint alii, eum Gregorii pape tempore, post sexcentesimum annum a quo Uerbum caro factum est, una cum eodem uixisse pontifice et eiusdem tanquam collocutoris sui in suo Dialogo fieri tam crebra mentio ab eodem. Sed de hoc alias. Damianus autem origine uere extitit rauennas, uti ea que de gestis eiusdem leguntur ostendunt, et ex heremo Fontis Auellane, cui tunc tam sanctitate quam etiam preerat officio prioratus, a Stephano UIIII pontifice summo ad apicem hostiensis episcopatus et cardinalatus insigne promotus est; qui quidem Stephanus post millesimum annum ex quo Deus natus est homo, pontificatum tenuisse quorundam testantur annales. Habes ergo, qui unum sortiti sunt nomen, tempore patria dignitate et cognomento fuisse diuersos. Nunc, ut studiis tuis et laudabili exercitio satisfactum sit, ad reliquum ueniendum est. Dum igitur Damiani, circa quem amici relatu potissime angebaris, acta inter Rauennates ab ipsis Rauennatibus instanter perquiro, non aliud penes illos inuenio, preter sancti hominis nomen, quam si extremos Hispanos de gestis aut moribus Yndorum interrogem: et quod turpius est, ut de reliquis sinam, dum ipsos suos non dicam urbanos, heremitas sed suos percunctor, non aliter stupidos uideo uerba suscipere, quam si de quo uelis Thebaidis solitudinis et antiquissimo heremita perquirerem. Stupeo et ego, tam conspicuum religione uirum inter conciues et uestium tantum non operum successores, et in cenobio quod secus adriaticum litus suo opere constructum est et in quo ipse primus sue professionis heremitas instituit Peccatorisque cognomen assumpsit, non aliter cognitum cernens quam a Mauris Lucianum bellouagensem seu armenum Basilium uel quem uetustiorem et exterum magis dicas incognitum. Iam, fateor, stomacans, tam suorum monacorum desidiam quam inertiam ciuium dampnans, a proposito desistebam: et ecce senex affuit quidam dicens: *Amice, memini, nisi fallor, audisse iamdudum quod uiri huius Uitam, de quo queris solummodo, domi habere debeam; quam si cupis, perscruptemur et habeas*. Notaui quid diceret, et tu, quanta celebritate tam sacri hominis monimenta seruauerit, potes aduertere. Quid multa? Imus et introducor: paratur illico congeries maxima inutilium scripturarum fumosis egesta sacculis, quas dum me ipsum quasi credulum nimis riderem, et quicquid pro uolumine rebar esse quod querebatur inspicerem, fortuna arbitror tua factum est ut quaternus ex papiro ueniret in manus, quem et uetustate et incuria fere corrosum et mille seu aque seu spurcissimi liquoris alterius notis aspersum uideo. Abicere inuisum uolui, nec multum abfuit: erui tamen, cum toruis oculis prima eius in pagina inscripti operis titulum reiecturus aspicerem Uitam Petri Damiani. Letus ergo euentu, com quaterno in camerulam meam recessi, reperique ante omnia illam a Iohanne quodam compositam et Liprando cuidam tunc priori heremi Fontis Auellane transmissam; eius uero Iohannis nullum nec prenomen nec agnomen nec cognomen erat, hoc preter, quod se penes eundem Petrum in heremo et in presulatu fuisse liquido fatebatur, et quedam, in hiis que scribebat, uidisse etiam testabatur. Attamen, dum intentus cuncta legendo perquiro, nedum sinamus pro meritis reuerendissimi uiri sed nec ingenio tuo satis digne conscriptam comperio, quin imo tanta et incomposita abundantia superuacaneorum uerborum exundantem aspicio, ut michi etiam legenti inferret fastidium; quam ob rem, ratus illam tibi demptis superfluis cariorem, nil ex substantialibus pretermictens, paululum lepidiore sermone Iohannes Iohannis scribens uestigia imitatus sum ut tibi transmictam. Si quod tibi gratum sit feci, bene se habet; si originalem illam muliercularuin conuentibus quam disciplinato homini aptiorem uolueris, scribito: ego ut habeas curabo solerter. Et cum nil aliud ex eo hucusque compertum sit, uerbis finem facio. Uale, preceptor eximie.
Scripta in cloaca fere totius Gallie cisalpine IIII nonas ianuarii.