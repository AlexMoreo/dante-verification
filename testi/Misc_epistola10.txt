Simon miseratione diuina tituli sancti Martini presbiter cardinalis, ducatus Spoletani, Marchie, masse Trabarie rector, apostolice sedis legatus nobili uiro Benuenuto domini Michaelis ciui Anconitano, dilecto familiari suo salutem in domino. Dignum ducit nostre intentionis attentio te fauoris nostri fulcire decore tuisque commodis gratiose concurrere, dum gratum te nostris obsequiis nouimus et nostris acceptum aspectibus experimur. Eapropter potestariam masse Trabarie ac regimen pro anno instanti proximo tibi presentium auctoritate concedimus ad decus Ecclesie dirigendum, mandantes ac etiam statuentes, ut tibi ab hominibus dicte masse super hiis, que ad regimen ipsum pro dicto tempore pertinent, intendatur humiliter cum exhibitione consueti salarii et efficaciter pareatur; penas, condempnationes et banna, que propterea tuleritis in rebelles, rata inuiolabiliter habituri.