Exulanti Pistoriensi Florentinus exul inmeritus per tempora diuturna salutem et perpetue caritatis ardorem.
Eructuauit incendium tue dilectionis uerbum confidentie uehementis ad me, in quo consuluisti, carissime, utrum de passione in passionem possit anima transformari: de passione in passionem dico secundum eandem potentiam et obiecta diuersa numero sed non specie; quod quamuis ex ore tuo iustius prodire debuerat, nichilominus me illius auctorem facere uoluisti, ut in declaratione rei nimium dubitate titulum mei nominis ampliares.
Hoc etenim, cum cognitum, quam acceptum quamque gratum extiterit, absque importuna diminutione uerba non caperent: ideo, causa conticentie huius inspecta, ipse quod non exprimitur metiaris.
Redditur, ecce, sermo Calliopeus inferius, quo sententialiter canitur, quanquam transumptiue more poetico signetur intentum, amorem huius posse torpescere atque denique interire, nec non huius, quod corruptio unius generatio sit alterius, in anima reformari.
Et fides huius, quanquam sit ab experientia persuasum, ratione potest et autoritate muniri. Omnis namque potentia que post corruptionem unius actus non deperit, naturaliter reseruatur in alium: ergo potentie sensitiue, manente organo, per corruptionem unius actus non depereunt, et naturaliter reseruantur in alium. Cum igitur potentia concupiscibilis, que sedes amoris est, sit potentia sensitiua, manifestum est quod post corruptionem unius passionis qua in actum reducitur, in alium reseruatur.
Maior et minor propositio sillogismi, quarum facilis patet introitus, tue diligentie relinquantur probande
Autoritatem uero Nasonis, quarto De Rerum Transformatione, que directe atque ad litteram propositum respicit, superest ut intueare; scilicet ubi tradit autor equidem in fabula trium sororum contemtricum in semine Semeles, ad Solem loquens, qui, nymphis aliis derelictis atque neglectis in quas prius exarserat, nouiter Leucothoen diligebat *Quid nunc, Yperione nate*, et reliqua.
Sub hoc, frater carissime, ad prudentiam, qua contra Rhamnusie spicula sis patiens, te exhortor. Perlege, deprecor, Fortuitorum Remedia, que ab inclitissimo phylosophorum Seneca nobis uelut a patre filiis ministrantur, et illud de memoria sana tua non defluat: *Si de mundo fuissetis, mundus quod suum erat diligeret*.