Alfonsus dei gratia rex Aragonum et cetera. Inter alia, que de nostre mentis proposito prodeunt, prodit, ut Karulo regi Sicilie, qui et nobis et nostris permulta presumpsit inferre, bellum, in quantum se potentia uotis nostris accommodat, inferamus.
Intellecto siquidem, quod ipse Karulus Constantinopolitanum imperatorem noue amicitie linea uobis iunctum uelut nequam et inpius presumptialiter intendit inuadere, in armario cordis nostri firma dispositione concepimus eiusdem regis ad posse presumptuosis ausibus obuiare.
Intendimus namque, dum de uestra uoluntate procedat, in sui motu itineris, quod erit friuolum, ut frustra iaciatur rete ante oculos pennatorum, regnum introire Sardinee ibique residentiam facere, ut sperare licet, cum exfortio gentis nostre. Itaque, cum rex ipse credet sub fabula sibi subdidisse Romeos, inuenient Siculi nostro dominio infallibiliter se subiectos.