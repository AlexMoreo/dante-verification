Insigni uiro magistro Petro de Rethorica.
Ne blandiloquus uiderer, dilectissime frater, ultro multa in tui nominis laudem uenientia uolens obmisi, hoc tantum dixisse contentus: uicisti longo labore tuo inuidentium stimulos et arma obloquentium contriuisti adeo, ut ipsum tuum nomen egregium, quod aliquamdiu inter Uenetos tantum emilianosque Gallos detentum est, superatis celsis Appennini uerticibus in Tuscos usque maximo cum fulgore deuenerit et inter eruditos homines celebre factum sit. Hinc est ut nonnullos scolasticos iuuenes in desiderium uidendi audiendique te traxerit tantoque feruore compulerit, ut patria necessariis amicisque relictis iter ut ad te ueniant intrauisse iam senserim, quorum ego consilium commendandum censeo. Quid enim melius quam melior effici, hac in misera lacrimarum ualle mortalium, exoptari potest? Hos inter duo sunt iuuenes qui, relictis tuscorum studiis, ad te usque, quocunque fueris, ut te uideant, te audiant, sub te militent et tuis monitis doctrinaque meliores fiant, de proximo iter asumpturi sunt. Uerum, etsi amici sint ambo, non tamen ambobus equa est condicio. Nam alteri eorum ut michi nomen est Iohannes; *de Senis* dicitur; qui iamdudum gramatice preceptor apud nos scolas regere consueuit, instructus egregie iudicio meo circa gramaticam positiuam, ut tu longe melius et cito cognosces. Huius, ut arbitror, animus ad autores illustres audiendos et rethoricam totus est; et quoniam grandes sunt studentium sumptus et ipsius tenues facultates, in sustentationem sui, ut tecum diutius esse queat, cupit opere tuo, si fieri possit, habere sub repetitione sua aliquos rudiores. Queso igitur per fidem tuam, ut circa hec illi fauorem tuum impendas: honestus quidem iuuenis est, cum mansuetus, tum moribus commendabilis plurimum, ut uidebis; preterea meus amicus est et mei nominis amator et cultor, et ob id quod bonum ei feceris, michi factum putes. Alter Angelus dicitur, canonice Sancti Michaelis et Iacobi de Certaldo uenerabilis prior, florentinus patria et nobilis genere, michi, si ad dignitatem intuear, pater et dominus; nam ex parochianis suis unus sum; si ad etatem et dilectionem inspexero, filius meus est. Hunc ego, cum cernerem nimia liberalitate sua in ceruum fere ex Atheone conuersum, multis longis exortationibus hyeme preterita ui ab accipitre canibusque subtractum in scolas gramaticalium impuli, in quibus etsi parum adhuc profecerit, generoso tamen animo uerecundatur ni in finem uenerit exoptatum, et ob id, cum multa de te audiuerit, tui nominis dilector effectus, ut quod optat plenius et citius consequatur, magistrum suum ad te uenientem sponte sequitur sua. Cui, quoniam nunquam preter nunc paternos exiuit lares, precor per amicitiam nostram et per uenerabile caput Francisci Petrarce preceptoris nostri adsis, eique consilio et opere faueas circa quecunque sibi opportuna cognoueris uel ipse monstrauerit: eumque non solum in scolarem, sed in filium tuum sumito, et doctrina instrue et mores eius, si oportuerit, frena obiurgationibus, ut aliquando ex aucupatore uenatoreque ex manibus tuis possim dicere literatum hominem suscepisse. Amico nimia dicta sunt, sed sic affectus grandis inaduertentes impellit. Ego autem nondum satis certum habeo nunquid de proximo Patauum uenturus sim. Si uenero, uisitabo te; sin autem, ubicunque sum, tuus sum. Uale, uir dilectissime.
Iohannes Boccaccius.