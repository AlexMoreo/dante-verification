Concedit nobili mulieri, tutrici filiorum, quod possit constituere procuratorem in causa filiorum Imperialis beneuolentia fidelium subiectorum et nobilium maxime preces admittit, et suum extollit solium et ad seruiendum deuotos animat incessanter. Hinc est, quod nobilis uir A. de, fidelis noster, pro filia sua Ysabella, relicta quondam Iacobi tutrice filiorum suorum et Iacobi supradicti, maiestati nostrae humiliter supplicauit, ut de innata gratia et potestate imperii nobis diuinitus impertita, iuris ciuilis rigorem, qui non aliter sanxit inchoata exerceri certamina, nisi post iurgia inchoata ipsae principales personae calumpniae subeant iusiurandum, rigorem etiam indicentem, ne per tutores uel curatores ante ceptum iudicium possint procuratores constitui, sed actores, misericorditer temperaremus, eidem filiae suae, fideli nostrae, tutrici filiorum suorum, ad prosequendas lites et explicanda negotia pupillorum in iudiciis et extra iudicia per procuratores, ab ipsa tutrice statutos uel statuendos, pro quibus cautionem exponat legitimam, et quod ipsi procuratores in causis ipsis sacramenta prestent calumpniae, dictos iuris rigores per nostram excellentiam relaxari tam pie quam misericorditer mandaremus. Nos autem attendentes grata satis et accepta seruitia, quae dictus A. et antecessores sui nobis et Imperio nostro exhibuerunt hactenus et idem A. exhibet incessanter, et in antea de bono in melius exhibere poterit gratiora, considerantes etiam nobilitatem mulieris prefatae, quod uirorum cetibus pro exequendis negotiis pupillorum se honeste nequeat immiscere, et ne feminae prosequendae litis obtentu in matronalis pudoris contumeliam irruant, si cogantur masculorum conuentibus uel iudiciis interesse: cum et legem meminerimus editam, quae propter pudorem ac uerecundiam feminarum eas non sinit testibus uel cetui publico demonstrari, sed per procuratores ydoneos imperialem possint adire clementiam ad etatis ueniam impetrandam. Hiis et aliis iustis ac honestis rationibus benignius inclinati, dicti fidelis nostri supplicationes admisimus, eidem Ysabellae filiae suae de speciali gratia concedentes, ut causas et lites pupillorum suorum in iudicio et extra iudicium, dum tempus tutelae durauerit, per procuratores ab ea statutos uel statuendos, ac si etiam ipsa tutrix hoc faceret, ualeat exercere. Eisdem etiam procuratoribus indulgemus, ut in litibus et iudiciis exercendis ipsi procuratores sacramenta calumniae prebeant, cum pro negotiis pupillorum se casus ingesserit oportunus, obiectione, quod principales personae non fuerint, uel lege aliqua non obstante. Statutis etiam ciuitatis Senarum cessantibus in hac parte, et specialiter lege, quae a principalibus personis exigit calumpniae iuramentum, et quae etiam a tutoribus et curatoribus procuratorem prohibet statuendum: dum tamen pro ipsis procuratoribus caueatur, firmum fore ac ualidum, quod duxerint agitandum, ne iudicia sint ludibria, uel auctoritate nostra se doleant circumuentos, qui cum talibus contraxerunt. 