Grandis et antiqua dilectionis inmensitas et amoris experti continuata sinceritas fiducialiter nos admonent et inducunt, ut ad reuocandum uos ab erroris caligine nostros uobis ambaxiatores et litteras destinemus.
Nam sic uos tenerrime diligimus cum effectu, sic desiderabiliter peroptamus, ut spreto itinere tyrannie prauitatis ac animo persecutionis dei et Ecclesie sacrosancte ad ipsius Ecclesie gremium, cui spiritualiter et corporaliter subesse debetis, tamquam deuoti sui filii redeatis, et ut expressim uobis, que super hiis intendimus, referantur. Ecce discretos ambaxiatores nostros ad uos duximus destinandos, dilectionis uestre gratiam rogantes attente, quatenus super hiis, que uobis ex parte nostra proponent, et fidei plenitudinem et operis effectum sic fauorabiliter prebeatis, quod semper ut hactenus fraterni amoris copula nos coniungat et de tenebrarum nebulis ad claritatis lucem uestra discretio conuertatur.