IlIustrissimo domino Henricho, inclyto Romanorum imperatori et semper augusto, C. capitaneus ueronensis deuotione fidelitatis continua semper insistere uotis suis. Cum serena pacis tranquillitas, decora genitrix artium et alumna, multiplicet et dilatet quam plurimum commoda populorum, cura uigili procurare tenetur cuiuslibet principatus intenctio que sonoro laudis preconio desiderat predicari, ut inuiolatus permaneat status pacificus subiectorum. Nam, ut lectio testatur diuina, iIIud imperium, iIIud regnum quod diuersis uoluntatibus intercisum in se non continet unionem, desolationem incurrit, nec in ilio corpore sospitatis ilaritas perseuerat, cuius partes uel membra passionibus aliquibus singulariter affliguntur. Quippe recenter uobis hoc notifico euenisse, quod quidam iniquitatis alumni, uasa scelerum et putei uitiorum, quorum propositum est clandestinum et nefandum, sub cuius effectus specie imperiale decus corruere moIiuntur, quod absit, inter uirum magnificum, dominum P., incIytum principem Achaie, et hominem excelse potentie, dominum G., comitem, quos in istis partibus prefeceratis in presides et rectores, malignis afflatibus seminauerunt de nouo semen et materiam uictiorum, ita quod uterque ipsorum, cum suorum comitiua sequacium, contentionum ardoribus concitatus, ad prouintiam alterius prorumpere iam presunsit multotiens. Itaque fere iam partis cuiuslibet acies concurrissent, conquassatis capitibus plurimorum, nisi forent quorundam magnatum fidelium imperii suadele que ad salutem et robur imperialis diadematis aspirantes, pro uiribus studuerunt extinguere iracundiam iam conceptam, quod nondum tamen efficaciter potuerunt, malignante diabolo, bonorum operum subuersore, propter quod prouincia Lombardorum tota concutitur tremebunda timore, ne causa huius scandali lanietur, quassantibus inimicis propter casum huiusmodi, dum ex hoc cogitant euenire quod iampridem attentius desideratis affectibus cupiuerunt. Studeat igitur imperatoria celsitudo sui maturitate consiIii has radices amarissimas et pericula submouere. Nam si membra talia uestri gubernaculi tam excelsi sic inter se iam ceperint debaccari, quin contra se ipsa alia non insurgant non debet fore dubitabile menti uestre.