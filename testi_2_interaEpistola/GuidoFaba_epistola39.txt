In nomine patris et filii et spiritus sancti amen. Ego B. prior Sancti Iohannis de Monte ciuitatis Bononie, iudex delegatus a summo pontifice in hac forma *Gregorius episcopus seruus seruorum Dei et cet* auctoritate ipsius de causa cognoscens, que inter A. et M. uertitur prelibatos, secundum libellos ab eisdem exhibitos in hunc modum *Uobis domino tali iudici delegato ego A. conqueror de M. et cet*. et *Uobis domino tali iudici delegato ego M. reconueniendo A. conqueror de eodem et cet*. lite super hoc a partibus contestata, et de calumnia prestito iuramento, positionibus seu interrogationibus ac responsionibus factis, confessionibus receptis et testibus hinc inde productis et publicatis, et auditis que uiri sapientes circa testium depositiones et acta iudicii dicere uoluerunt, deliberatione habita diligenti et communicato consilio plurium sapientum, diffiniendo pronuntio et pronuntiando absoluo M. a petitione A. superius nominati. 