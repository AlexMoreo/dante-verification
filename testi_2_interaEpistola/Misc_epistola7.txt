Simon miseratione diuina tituli sancti Martini presbiter cardinalis nobilibus et prudentibus uiris potestati, consilio et comuni Auximanie salutem et sinceram in domino caritatem. Sancte matris Ecclesie decus salutemque fidelium salutifero zelo zelans, sanctissimus pater et dominus noster dominus papa de fratrum suorum deliberato consilio commisso nobis legationis officio pro status prouincie reformatione benefica, decreuit nos nuper in marchiam Anconitanam sine more dispendio destinandos, data nobis ingenti multitudine equitum bellatorum ad hostium dante domino in partibus ipsis malitiam conterendam.
Eapropter, uiri prudentes, a quibus erga Romanam Ecclesiam fructus deuotionis exsequitur, cum nos ad iter illuc sine intermissione temporis accingamur, in brachio forti, uallati militum copia profecturi, nobilitatem et prudentiam uestram instanter requirimus et hortamur presentium uobis tenore mandantes, quatenus uos, erga sanctam Ecclesiam matrem uestram deuotionis uestre titulum continuantes in bonum, ad recipiendum nos et comitiuam nostram honorifice more fidelium et potenter, ut condecet, preparetia, ita quod deuotionem uestram propterea prosequi beniuolentia teneamur; firmiter opinantes, quod, dum statum uestrum cunctorumque fidelium ipsius Ecclesie totis affectibus exaltamus, uobis et toti prouincie dirigente nos dextera domini prospere ac salubriter disponemus.