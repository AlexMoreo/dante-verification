Simon miseratione diuina tituli sancti Martini presbiter cardinalis nobili uiro. Scimus, dum fama clamat, quod animus uester, in Ecclesie deuotione resultans, in honore ipsius et prosperis successibus gratulatur.
Ex hoc igitur uobis ad gaudium nuntiamus nos ex secreto consilio domini pape ac fratrum suorum conmisso nobis legationis officio in marchia Anconitana cum multitudine militum ad redemptionem et reformationem prouincie sine more medio profecturos. Eapropter nobilitatem et deuotionem uestram rogamus attente, quatenus ex hoc confortationis animum assumatis et refundentes in alios fideles Ecclesie pro nomine ipsius Ecclesie more solito fideliter ac feruenter agere studeatis, ita quod in fame parte et eiusdem Ecclesie gratia exinde fortius concrescatis nosque uobis exinde ad fauorem et beniuolentiam teneamur. Data.