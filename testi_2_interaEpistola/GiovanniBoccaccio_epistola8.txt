Preclarissimo uiro Francisco Petrarce laureato.
Ut huic epistole, preceptor inclite, ex alienis uerbis principium faciam, *loqui prohibeor et tacere non possum*: nam hinc Siluani, cui obnoxius sum, reuerentia ut taceam imperat, inde indignatio nouiter commissi facinoris impellit ut loquar. Tacuissem equidem, credo, ni Siluani ipsius uerba me coegissent ad calamum. Memini enim me legisse, et tu meminisse debes, in eiusdem Siluani commentariis uerba hec: *Ostende me michi, inice de tam longinquo manum, arripe alliga ure seca, tumida comprime, superuacua rescinde, nec ruborem michi fecisse timueris nec pallorem*. Hinc animatus aliquantisper, amici reuerentia cedet, et quod facti nouitas traxit in mentem scribam, etiamsi egre ferre debuerit; tu autem que sub pastorali cortice tecta sunt, si libet, ingenio percipe. Credo memineris, preceptor optime, quod nondum tertius annus elapsus sit posquam senatus nostri nuntius Patauum ad te ueni, et commissis expositis dies plusculos tecum egerim, quos fere omnes uno eodemque duximus modo. Tu sacris uacabas studiis, ego compositionum tuarum auidus ex illis scribens summebam copiam. Die autem in uesperam declinante a laboribus surgebamus unanimes, et in ortulum ibamus tuum iam ob nouum uer frondibus atque floribus ornatum. Accedebat tertius uir uirtutis eximie, Siluanus, amicus tuus, et inuicem sedentes atque confabulantes quantum diei supererat placido otio atque laudabili trahebamus in noctem. Et ne cuncta seriatim referam, recolo nos non sine causa in colloquium deuenisse, tale Siluano uerbis principium faciente: *Heu! quo traxit inextricabile fatum formositatem Amarillidis nostre, quo pudicitiam, quo ueteres honores, quo potentiam, quo maiestatis decus et siluarum imperium? Ex mente quippe coniugum cecidit! Pan quidem, cui sunt altaria cure et sacra ruris omnia, ea neglecta, transalpina incolit nemora, nec, alienigena uetusti decoris inmemor, de contingentibus curat. Sic et Daphnis, uxorius factus, cui arcus et tela sunt sudesque preuste, mosios terebrans montes, nostris conditus pastoribus armenta paruificat ytalica, et prostrate coniugis negligit iniurias. Edepol! eorum absentiam patienti transirem animo, si ferre possem que ex illa consurgant. Quid est, ut omiserim cetera, cernere Egonem rusticanum hominem, omissis ruralibus sacris quibus illum dudum Pan prefecerat, sumptisque spiculis congregatisque latrunculis, Ligurum occupasse siluas, et omnia fere pascua que Eridanus abluit et montes uallesque Insubrum fraude suripuisse, et in Emiliam Picenum ac Appennini colles Etruscosque acuisse dentes et ungues? Qua atrocitate eo uentum est, ut Amarillidis armenta greges atque pastores dispersi sint, exusta pascua, diruta presepia, incensa mappalia? Luporum excreuisse agmina et animalium quorumcunque rapacium, quid hoc uidere est? Nonne satius foret apud rodopeos montes seu solitudines Arabum uel feruores Ethyopum tempusculum labilis uite huius consumere?*. Inde, indignatione crescente, uidisse potuisti eum, elleuatis oculis in superos, multa dicentem atque in Egonem infausta omina imprecantem. Quibus et te multo sermone assensum prestitisse memini, atque superaddentem, ob odium in Egonem, longa uerborum serie Daphnim pro uiribus prouocasse in deiectionem tam scelestium hominum et prisci decoris restaurationem; que omnie tanquam laude digna, et aprobasse uerbis memini et commendasse memorie. Nunc quid ex iam dictis uelim aperiam. Pridie quidem IIII ydus iulii forte Rauennam urbem petebam uisitaturus ciuitatis principem, et ut ferebat iter, Liuii Forum intraui. Ibidem, dum aliqualem moram traherem, et ecce amicus affuit: nec multa dixeramus adhuc et ecce de Siluano ceptus est sermo; qui dum traheretur, dixit ille: *Audiui, dilecte michi, quod in auribus meis mirabile est, soliuagum Siluanum nostrum, transalpino Elicone relicto, Egonis antra subisse, et muneribus sumptis ex pastore castalio ligustinum deuenisse subulcum, et secum pariter Danem peneiam et pierias carcerasse sorores*. Non mentiar, audiens obrigui; tandem, uerborum eius memor, impossibile dixi. Inde post dies paucos Rauennam forte uenit Simonides; hic a Siluano de materia hac litteras scriptas ostendit, et sic certior factus in celum et Siluani facinus clamaui, dixique: *Admodum credenda sunt omnia!*. Putassem quippe prius dammas subegisse tigres aut agnos lupos fugasse quam aduersus sententiam suam egisse Siluanum. Quis de cetero scelestos accusabit, quis impudicos lasciuos auarosque dampnabit, posquam noster sic exorbitauit Siluanus? Proth dolor! Quo honestas, quo sanctitas, quo eius abiere consilia? Eius, quem trucem, quem immanem nunc Polifemum nunc ciclopem uocitabat, amicus effectus est; cuius stomacans dampnabat audaciam superbiam tyrampnidem, iugum non tractus non coactus sponte sua subiuit! Firmabat, si satis memor sum, omnino et iamdiu Crisidem abdicasse repulisse et amplexus eius prorsus respuisse, illam terre nuncupans fecem, sordidam dicens atque dampnosam: et nunc, si uerum fert Simonides, quoniam ornatam monilibus, decoram lapidibus, insignitam corillis Eridanum secus comperuit, non erubescens eius iuit in oscula et tugurio suscepit amicam! Quod hoc malum? que furia? quis deus illi mentem induit nouam? quis ueterem abstulit? Quod dudum senex Argus, maximus Daphnis, pastor gallus et ipse Pan arcas presidens ceteris nequiuere, potuit Egon infamis, potuit Crisis incesta? Mirarer minus, si ab eo in Ciceronem atque Anneum decantata non audissem. O preter creditum facilis animus et ad quecunque uertibilis! Me miserum! si Sorgia, si Parma, si Brenta sordebant, non fluuius alter quam Ticinus aridam poterat sedare sitim? Non se solum labe hac sua Siluanus infecit, sed te me reliquosque, qui uitam, qui mores, qui cantus et calamos eius toto ore, totis uiribus, apud quascunque siluas apud quoscunque pastores efferebamus, fedauit innocuos. Credisne quieturos hos ad quos uenerit scelus hoc, quin in eum clamitent? imo iam clamitant et conuitiis inhonestis ueterem eius famam deturpant, falsam, fucatam, fictitio splendore coruscam dicentes; sic et nos adulatores falsidicos mendaces obscenosque esse homines per triuia et nemora asserunt. Sed puto eum in excusationem forte uenturum, dicturumque se nouisse quod fecerit, sed acri indignatione percitum fuisse eo quod a siluicolis suis pridie lusus sit, qui cum illi ueterem siluam et paterna pascua iniuria illi olim sublata restituissent, ei demum leuitate sua, non suo crimine, surripuissent. Quod factum queritur uerum est; nemo me melius nouit: medius fui talium atque curator, et muneris oblati portitor. Et absit ut indignationem huiusmodi dampnem; non saxei sumus homines aut omnino notitia rerum inexpertes, imo sensibiles et aliqualiter oculati: pessime factum est, nec absque facientium nota. Sed auferat Deus ut credam a quoquam sancte iuste aut honeste ob quamcunque iniuriam illatam aduersus patriam agi posse. Nec deducat in medium: *Si hostis patrie, iusta indignatione motus, amicus factus sum, non tamen in bellum irruo, non uires impendo, non presto consilia*. Concedatur; hoc quin factitet negare non potest: scilicet quin una cum Egone letetur dum andit ruinas incendia captiuitates mortes rapinas et soli patrii desolationes et ignominias, quod pregrande piaculum est. Sed sinamus bellica. Hic solitudinum commendator egregius atque cultor, quid multitudine circumseptus aget? quid tam sublimi preconio liberam uitam atque paupertatem honestam extollere consuetus, iugo alieno subditus et inhonestis ornatus diuitiis faciet? quid uirtutum exortator clarissimus, uitiorum sectator effectus, decantabit ulterius? Ego nil aliud nosco quam erubescere et opus suum dampnare, et uirgilianum illud aut coram aut secus cantare carmen:*Quid non mortalia pectora cogis | auri sacra fames?* Nunc, preceptor egregie, cum multa supersint que in eum, nisi aliud ostendatur, dicere possim, tu quid dices, cui indignatio maior et facundia amplior est? quid suus sacer Monicus dicet? quid suus Socrates? quid Ydeus, Phitias aliique plurimi, qui eum a longe tanquam celestem hominem et unicum inter mortales exemplar honesti spectabant mirabantur et laudibus sublimabant? Puto dampnabitis omnes et dolore amxiabimini. Cum igitur ratum habeam quoniam tibi pre ceteris fidem prestaturus sit, queso ut illum redarguas tuisque moribus a tam infausto scelere retrahas et ab immanissimo homine tam splendidum decus, tam dulce solatium, tam maturum consilium amoueas, ut illi ueterem restituas famam et tibi nobisque siluisque nostrum iocundissimum atque amantissimum hominem. Uale.
Rauenne XU kalendas augusti, feruenti atque commoto animo,
Iohannes Boccaccius tuus.