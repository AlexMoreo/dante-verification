Cuidam communitati comendatio de seruitiis exhibitis, et ut credant nuntiis Gratum gerimus et acceptum et uestrae deuotionis studium fauorabiliter commendamus, quod, sicut ex insinuatione Friderici de Antiochia, sacri Imperii in Tuscia et ab Amelia usque Cornetum et per totam Maritimam uicarii generalis, carissimi filii nostri, nostra nuper serenitas intellexit, ad depopulationem nostrorum rebellium Perusinorum et castrorum sui districtus deuote, concorditer ad ipsius requisitionem et uiriliter processistis. Ut igitur fidelitas uestra per effectum operum de bono semper in melius clareat incessanter, deuotionem uestram sollicitandam duximus et hortandam, mandantes, quatenus ad executionem seruitiorum nostrorum et depressionem rebellium et specialiter ad Perusinorum proteruiam edomandam, ad requisitionem et ordinationem predicti filii nostri, iuxta solitum uires et animos unanimiter assumatis; et sic ad honorem nostrum et Imperii ac nostri fauoris augmentum prosequamini uiriliter et potenter, ut, quod in ipsius exhibitione seruitii laudabiliter incepistis, laudabilius finiatis. Preterea, quia G. de, iudicem, et R. de, fideles nostros, super quibusdam negotiis pro bono et salubri statu uestro ad honorem et fidelitatem nostram uobiscum tractando, prout in capitulis sub sigillo eis a nostra maiestate commissis plenius continetur, ad uos nuntios destinamus, fidelitati uestrae mandamus, quatenus ea, quae iidem nuntii nostri super hiis oretenus ex parte culminis nostri retulerint, firmiter credere, tamquam ab ore nostro prolata, et efficaciter ob nostram reuerentiam adimplere curetis, ut deuotionem uestram, quae semper beneplacitis nostris se promptam exhibuit, proinde merito commendemus. 