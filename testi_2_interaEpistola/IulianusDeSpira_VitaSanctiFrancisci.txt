Prologus. In Nomine Domini. Introitus in uitam sancti Francisci. Ad hoc quorumdam, quos speciali meritorum praerogatiua Dominus priuilegiare disposuit, priora quaedam in diuinis eloquiis commemorantur infirma sanctorum, quatenus inscrutabilem diuini consilii profunditatem mirantes pariter et laudantes, quo lapsi quidam excellentioribus super plerosque iustorum meritis sublimantur, nec innocentes quasi de sua confisi iustitia in imo uitiorum prostratos despiciant, nec tamen de suis impii flagitiis desperantes pro uenia postulanda propinquare ad fontem misericordiae Dominum pertimescant. Sic nimirum pia iustorum humilitas Domini iudicis iustitiam metuit, ne ruinosus eos praesumptionis tumor extollat; sic tam firma quam discreta lapsorum spes de pii patris benignitate praesumit, ne horrenda ipsos uorago desperationis absorbeat; sic quoque stupenda in omnibus et laudanda magnificentiae Domini gloria praedicatur, quae et gratuito diligens sustentat iustos ne corruant , et benigne commiserans erigit elisos ne pereant. Hinc Christum negasse primum eiusdem uicarium; hinc et ipsum uas electionis Christi legimus Ecclesiam persecutum ; ob hoc etiam publicanus ille, qui et apostolus et euangelista uocatur; sed et illa specialis Christi discipula septem daemoniis obsessa narratur. Hinc gloriosi confessoris et leuitae Christi Francisci breuiter utcumque gesta scripturi, priora quaedam ipsius infirma praemittimus, ut conuersationis eius ultimis quae plene uel digne explicare non possumus, ad prima collatis, conuersionis illius auctor magnifice ab omnibus collaudetur, pia innocentibus humilitas augeatur, firmiorque prolapsis de uenia spes donetur. Explicit prologus. Quo ordine sit conuersus ac sua uendiderit, et quanta a patre eum persequente sustinuit. Fuit igitur in uallis Spoletanae finibus, ciuitate Assisio, uir quidam nomine Franciscus, negotiator officio, praediues transitoriis opibus, sed iustitiae pauper operibus . Nam a primaeuo aetatis suae tempore in mundi uanitatibus indecenter nutritus, suis etiam nutritoribus insolentior est effectus. Quid multa? Hic saeculi miserrimae felicitati et gloriae penitus intendebat; caeterosque in his praeire conatus, cordis inquieti lasciuiam iocis et lusibus, gestu et habitu, uerbis impudicis et cantibus ostentabat. Et cum esset pecuniarum cautissimus conquisitor, etsi in dispensando uel retinendo largitatis medium non tenebat, plus tamen in partem prodigalitatis quam auaritiae declinabat. Unde cum propter inanem suorum dissipationem uideretur affabilis et humanus, multorum ob hoc sibi cohaerentium caudam post se traxit iniquam, qui ipsum ueluti caput et ducem sequebantur praecipites ad ruinam. Sic, suorum complicum stipatus agminibus, usque ad annum aetatis suae fere uigesimum quintum in uia perditionis incessit; donec ad declarandam mirabilium suorum gloriam Domino complacuit, ut miranda in illo dexterae Excelsi mutatio et in stuporis exemplum posteris fieret, respirandique in gratiam peccatoribus spem praeberet. Aggreditur itaque primum diuina miseratio, ad illius multorumque salutem, corporalibus molestiis erroneum reuocare, et diutinis attritum languoribus coëgit iam solitis dissimilia cogitare; sicque factum est ut inciperet, etsi non plene, mansuescere sub flagellis, quod antea nesciebat in prosperis. Tandem namque tantillo uirium resumpto, ut baculi adminiculo sustentatus incederet, totam ei circumiacentem contemplanti prouinciam quodam modo taedium generabat quidquid uisu pulchrum in desiderio prius habuerat; sed et talium amatores stultissimos reputabat. Sed quoniam prosperitas post periculum facile consueuit incautos decipere, coepit uir iste, arridentibus iterum prosperis, adhuc sibi maiora prioribus de saeculi uanitate promittere, qui plene necdum peruersae seruitutis iugum excusserat de ceruice . Nam quodam nobili ciuitatis Assisii uanis laudibus augendisque pecuniis inhiante et ob hoc militaribus ornamentis ad eundum in Apuliam se parante, Franciscus, iam pristino corporis recuperato uigore, non minus diuitiarum et gloriae cupidus, eidem nobili sociare se studuit, ueluti qui leuis animo iam iam paternae correctionis non meminit. Sed in hoc satis est diuini dispositio miranda consilii, quod is, qui iam pridem mansuescere coeperat per languores meritoque ad plenum corrigi flagellatus debuerat, iam nunc secundo coepit inde mirabilius a suo proposito reuocari, unde rationabiliter uidebatur ad hoc debuisse potius animari. Nam nocte, cum ad iter Apuliae consummandum tota se dedisset, ostensa est ei per uisionem domus sua militaribus apparatibus plena, quae uenalium esse consueuerat pannorum cumulis occupata. Stupenti igitur ad euentum rei insolitum responsum est, haec omnia fore sua militumque suorum. Euigilans autem, quamuis huiusmodi uisionem suo proposito uideret applaudere et ad illud exsequendum prosperitatis eam praesagium reputaret, subito tamen et mirabiliter circa haec eadem quae conceperat coepit tepescere, ita ut ad haec explenda iam a seipso uim fieri sibimet oporteret; donec tandem, non multo post, ire in Apuliam penitus recusaret. Sic nouae militiae dux futurus ex hac ipsa sui mutatione perpendit, iam dictam uisionem longe aliud quam crediderat importare; sic armis caelestibus, quibus postmodum contra omnes tentationes uiriliter utebatur, acceptis, coepit ex tunc mores pristinos ad plenum mutare. Franciscus itaque iam a publicae negotiationis tumultu se subtrahens, euangelicus negotiator efficitur, et quasi bonas margaritas , donec unam pretiosam inueniat, quaerit , dum ad uidendum quid Deo placentius inchoet, diuersarum meditando uirtutum officinas ingreditur. Cumque sic in agrum dominicum meditari secedit, thesaurum illic absconditum inuenit et recondit, eumque cum agro, uenditis omnibus , comparare proponit. Iam noui propositi nouum consiliarium quaerit: Deum, quid agat, unicum consulit, nullique mortalium quid intendat exponit. Solum tamen quemdam sibi prae caeteris familiarem gaudii sui participem esse desiderans, quin potius occasionem, ut uerbis aliquando laetitiam mentis exprimeret, quaerens, ipsum ad loca secretiora saepius euocabat; et quidem sub aenigmate loquens, sed omnino propositi sui secreta non reserans, magnum se pretiosumque thesaurum reperisse dicebat. Congratulabatur sibi uir ille non modicum, laetanter cum ipso, quotiescumque uocabatur, egrediens et de thesauro utcumque loquenti libentissime colloquens. Intrabat autem crebro uir nouo perfusus spiritu quamdam cryptam, socio deforis exspectante et quid intus ageret penitus ignorante; ibique cum lacrimis caelestem exorabat in abscondtto Patrem , ut, uiam ipsius dirigens, suam ei plenius ostenderet uoluntatem. Sic iugiter in oratione persistens, semetipsum grauiter affligebat, et donec diuinitus qualiter inchoandum cognosceret, affectionum sibi uicissim succedentium importunitas ipsum quiescere non sinebat. Alternabantur namque in illo gaudium pro gustati dulcedine spiritus, dolor grauissimus pro peccatis praeteriti temporis, timor non modicus de futuris, feruensque desiderium super iis quae conceperat consummandis. Tandem, miseratione diuina plenius inuocata, pro optato meruit exaudiri, caelicoque infallibiliter indicio quid ageret edoceri. Tantoque deinceps perfusus est gaudio, ut, iam se continere non ualens, quaedam etiam nolens in publicum uerbotenus depromeret: ire quidem in Apuliam recusaret, sed grandia se facturum in propriae nationis terra promitteret. Mirantibus igitur cunctis et sciscitantibus an ducere uellet uxorem, sponsam se ducturum respondit plus sapientem, plus nobilem, plus omnibus, quam umquam uiderint, amabilem et decoram. Iam uir diuino munere confirmatus pium mentis desiderium complere non distulit; sed facultate se temporis offerente, laetus exsurgens confidenter se crucis signo muniuit, assumptisque secum pannis uenalibus pretiosis, ad uicinam, quae Fulgineum dicitur, ciuitatem perrexit. Quibus ibidem cum equo cui insederat, uenditis, onustus pecunia repedauit; cum statim in opere Dei feruens, piis illam pauperum usibus, piis aliarum necessitatum obsequiis mancipare disposuit. Iam tam grauiter ipsa pecunia cor, a curis liberum esse procurans, offendit, quod et eius, quam uelut arenam reputabat, grauamen non sustinens, quantocius illam deponere festinauit. Inuenit itaque prope Assisium quamdam ecclesiam, olim in honore sancti Damiani constructam, sed iam ruinae prae nimia uetustate propinquam. Cuius ipse continuo necessitatem commiserans, reuerenter introiuit in illam. Ubi inuento quodam paupere presbytero, primum illi reuerentiam, manibus deosculatis, exhibuit; deinde pecuniam pro resarciendis ecclesiae parietibus obtulit. Uidens autem sacerdos uirum, quem totaliter paulo ante saeculo deditum nouerat, uehementer in facto illius obstupuit; et ab eo sibi illudi existimans, pecuniam non recepit. Denique propositum suum plenius exponenti uix credens, ad ultimum ut secum morari posset instanter roganti consensit, pecuniam tamen metu parentum illius omnino recipere renuit. Quam ut refutari uerus ille pecuniarum contemptor aspexit, in quadam fenestra deiectam ueluti puluerem uilipendit. Igitur pater illius, quidnam de ipso factum esset ignorans, quam plurimum sollicitus esse non destitit, donec ei tandem post longam inquisitionem innotuit, qualiter in loco praefato filius eius misere degendo delituit. Turbatus itaque non mediocriter ad subitum rei euentum, conuocatis amicis et notis, sine mora cucurrit ad locum. Sed nouo Christi militi, aduentum minasque persequentium audienti, irae locum dare complacuit; et ne uideretur a patre, cuidam caueae, quam ad hoc ante prouiderat, se immersit. In hac ergo quasi per mensem integrum latitanti ab uno solo forsitan locum sciente clandestinum impendebatur obsequium; et inde raro uix aliqua necessitate compulsus egrediens, diuinam illic clementiam in ieiuniis et fletu non desiit implorare, ut a persequentium manibus ipsum dignaretur eripere . Infusa est proinde in tenebris exoranti mira quaedam et inexperta laetitia, ex qua subito in tantam mentis animatur constantiam, ut non solum, persecutoribus spretis, in publicum prodeat, uerum etiam, quia segniter latuerit, torporis et ignauiae se grauiter arguat. Uidentes itaque noti eius uirum a statu pristino penitus alteratum macieque et squalore confectum, non id supernae gratiae sed dementiae potius imputabant; et eidem miserabiliter insultantes insultantes, luto eum et lapidibus impetebant. Sed uir Dei nulla fractus iniuria, uelut aure surda transibat et gratias illi, a quo desuper confortabatur, agebat.Tandem rumor auribus patris insonuit, suum taliter filium comparuisse; qui, non paterno sed ferali modo festinus accurrens, coepit in illum plus caeteris omnibus insanire Domi namque satis inhoneste pertractum, putans ab incepto per aduersa reflectere, primo quidem contumeliis uerberibusque crudeliter afficit; sed demum uinculatum in carcerem, omni miseratione subtracta, detrudit. Quanto autem in Christi militem tribulationis pressura desaeuit, tanto amplius ualidum reddit et firmum; nec ualet a statu rectitudinis per aduersa deflecti, cui est Dominus in tribulatione refugium . Accidit autem die quadam patrem eius a domo causa rei familiaris abscedere, cum mater illius factum mariti non approbans, blandis filium allocuta sermonibus, sic illum a suo attentabat proposito reuocare. Quod cum se non posse conspiceret materna pietate commota latenter uincula rupit, filioque soluto liberum abire permisit. At ille ueluti iam in tentatione probatus, solito securior est effectus, et gratias omnipotenti Domino referens, in magna animi libertate ad locum, in quo prius steterat, est reuersus. Quod factum ut domum rediens pater agnouit, iratus uxorem contumeliis lacessiuit; nec adhuc cessans, animo post filium effrenato cucurrit. Nitebatur enim ut eum saltem ab illius terrae confinio penitus elongaret, si illum a suo proposito flectere non ualeret. Cuius aduentui se filius liber et intrepidus offerens, iam patris furiae non cedebat, ut antea fecerat; sed adhuc maiora pati pro Christo gratanter se uelle clamabat. Uidens igitur pater inflexibilem eius constantiam, demum ad pecuniam conuertitur extorquendam; qua ubi uir sanctus illam proiecerat inuenta pariter et sublata, iam erga filium mitius agere coepit, quia auaritiae sitis paulisper exstincta furorem simul animi temperauit. Post haec illum ad episcopum loci perduxit, ut ei cuncta coram illo quae habuit redderet, omnesque facultates suas in ipsius manibus resignaret. At ille promptus et hilaris ad hoc ipsum, prius etiam quam postularetur, se offerens, omnia quae habuit indumenta, nec femoralibus quidem retentis, deponens, ea patri restituit; sicque omnino nudus corarm omnibus remanens, in mundo se exsulem designauit. Episcopus uero, tantum uiri feruorem admirans, nequaquam haec sine nutu diuino fieri posse cognouit; et ex tunc illi paternae caritatis affectu paratus assistere, inter brachia sua collectum pallio quo induebatur obtexit. Iam se uir Dei nudus in cruce nudato conformat, iam perfecte consilium de omnibus renuntiandis impleuerat, quem a diuino contuitu iam nil terrenum, nisi solus carnis paries, separabat. De iis quae de manibus patris ereptus primum passus est, et quae fecit in habitu saeculari, et de prima habitus sui mutatione. 0 Postquam ergo beatus Franciscus immanitatem paternae persecutionis euaserat, accidit die quadam ut ipse nouae legis zelator in quodam nemore seminudus incederet, et sic Domino laudes in gallica lingua decantans, subito in latrones incideret . Quibus ferali modo quisnam esset quaerentibus, nil trepidans prophetice sic respon dit: Praeco sum magni Regis! Quid ad uos?. At illi indignantes seruum Dei in foueam niuibus plenam post uerbera proiecerunt, et futuro dominici gregis pastori taliter insultando dixerunt: Iace, rustice praeco Dei!. Ipse uero, recedentibus illis nefariis, de fouea laetus exsiliit, et omnium Creatori laudes alacriore uoce personuit. Tandem qui pretiosis uti consueuerat indumentis, in sola uili camisia uenit ad quoddam coenobium monachorum, ubi nimirum nec agnitus nec reputatus, cum uictus penuria uiliter in coquina permissus est; donec, uiso quod nuditatem eius miserationis oculis nemo respiceret, post plures dies sola necessitate compulsus abiret. Postea tamen, cum sanctitatis eius circumquaque fama crebresceret, prior loci, grauiter ob curam tanti uiri neglectam compunctus, usque ad illum dolens peruenit et humiliter ab eo pro se suisque ueniam postulauit.Progressus igitur a monasterio supradicto pauperculus Iesu Christi, ueniensque in ciuitatem cui nomen Eugubium, illic quemdam suum, quem nouerat, amicum pristinum requisiuit, qui ob ueterem amicitiam tunicula nuditatem illius obtexit. Post haec humilis sui contemptor, et iam se ab hominibus contemni contemnens, ad leprosos se transtulit. Quibus deuotissime seruiens, et eorum humiliter ulcera lauit, saniemque detergere non abhorruit. Antea tamen huiusmodi in tantum despexerat, quod non solum illos e uicino, sed et eorum domos e longinquo prospiciens, nares manibus obturare consueuerat. At ubi sua illum Dominus gratia uisitauit, adhuc in saeculari habitu constituto quidam fortuito leprosus occurrit; quo etsi solito more horreret aspecto, uim tamen sibimet faciens uicit seipsum, et constanter accedens osculatus est illum. Ex hoc itaque ad sui contemptum feruentius inardescens, bella sibi ipsi continua coepit ingerere, donec desuper ei daretur perfectam de se uictoriam obtinere. Fecit igitur, sicut ipse postmodum testatus est, misericordiam cum leprosis, quos etiam uidere non poterat, cum adhuc uiueret in peccatis. Alios uero pauperes et afflictos, cum adhuc saeculo deditus esset, pio semper compassionis affectu respexit, et libentissime se pro Deo petentibus misericordiae manum porrexit. Exprobrans autem praeter morem quadam uice pauperi se pro Deo roganti, mox super hoc compunctus grauissime doluit; et nimis arbitrabatur indignum denegare quidquam pro tanti Regis nomine postulanti. Itaque ex hoc a se pro Deo pauperibus aliquid petituris statuit repulsam non facere; quod et pro posse suo sollicite studuit adimplere. Quo autem post conuersionem erga pauperes compassionis spiritu moueretur, etsi satis perpendi ualeat ex praesenti, postmodum tamen aliquantulum plenius exprimetur. Uerum, cum uir sanctus adhuc, quae sibi uentura forent, penitus ignoraret, primam post haec, inter alia quae fecit, operam pietatis impendit ut ecclesiam Sancti Damiani, apud quam primitus moram fecerat, resarciret. Quod utique opus, sicut imminentis ruinae necessitati compassus incepit, sic et in breui, Domino cooperante , compleuit. Hic est ille locus celebri memoria dignus, in quo illa tantarum uirtutum plenitudine praedita, pauperum uidelicet Dominarum uirginumque sanctarum religio, ab eodem sancto uiro quasi post sextum suae conuersionis annum felix exordium sumpsit; quam non modicae perfectionis praerogatiua laudabilem hodie Dominus per diuersas Italiae partes magnifice dilatauit. Interea Dei seruus habitum mutans, ad alium non longe ab Assisio locum migrauit, ubi et quamdam ecclesiam similiter ruinosam reaedificare incipiens, donec coeptum perficeret non cessauit. Post haec ad locum tertium, qui Portiuncula dicitur, haud longe a praedicta ciuitate se transtulit, ubi quondam ecclesia fuerat in honore gloriosissimae Genitricis Dei Mariae constructa, sed tunc desolata pariter et euulsa. Cuius ruinae misertus, sed et deuotione quam in Beata Uirgine specialiter habebat inductus, ibidem assiduus morabatur, donec annus conuersionis suae tertius, reparata iam dicta ecclesia, uoluebatur. Non hoc arbitror absque dignioris rei mysterio gestum, quod uidelicet iste sanctus tres ecclesias supradictas erexit; at illud nimirum nutu Dei praeuio per hoc existimo figuratum, quod et ipse uir simplex mirabiliter adimpleuit, qui tres celebres Ordines, de quibus suo loco uel breuiter tangendum est, inchoans, ipsos ad perfectionis statum uita uerboque prouexit. Qualiter euangelicam perfectionem aggrediens habitum secundo mutauit, praedicauit et socios fratres habere coepit; et quomodo sui et illorum exitum praecognouit, binos per mundum diuisit et iterum congregare obtinuit. l Beatus itaque Franciscus trium, ut dictum est, ecclesiarum opere consummato, habitum adhuc eremiticum tunc temporis habuit, baculumque manu gestans, pedibus calceatis et corrigia cinctus incessit. - Audiens autem die quadam inter missarum solemnia ea quae Christus in Euangelio missis ad praedicandum discipulis loquitur, ne uidelicet aurum uel argentum possideant , ne peram in uia uel sacculum , ne uirgam uel panem portent , ne calceamenta uel duas tunicas habeant ; intelligensque haec eadem postmodum plenius ab ipso presbytero, indicibili gaudio mox repletus: Hoc , inquit, est quod quaero; hoc est quod totis praecordiis concupisco! . Igitur cunctis, quae audierat, tenaci memoriae commendatis, laetanter his adimplendis innititur, duplicibusque sine mora depositis, ex hoc iam uirga, calceamentis, sacculoque uel pera non utitur. Fecit proinde tunicam plurimum contemptibilem et incultam, reiectaque corrigia funiculo cinxit illam. Omnem quoque sollicitudinem cordis apponens qualiter au ditus nouae gratiae uerba perficeret, coepit instinctu diuino euange licae perfectionis annuntiator exsistere, coepit poenitentiae in publicum simpliciter uerba proponere. Erant autem ipsius eloquia non inania nec risu digna, erant uirtute sancti Spiritus plena , erant medullas cordis penetrantia et in uehementem audientes stuporem prouocantia. Sed et sicuti postmodum ipse testatus est quod huius modi salutationem, Domino reuelante, didicerat ut diceret: Dominus det tibi pacem , sic in omni praedicatione sua, pacem annun tians, populum in sermonis exordio salutabat. Subito ergo spiritu prophetarum perfusus, iuxta sermonem propheticum annuntiabat pa cem, praedicabat salutem ; factumque est ut salutaribus monitis foederaret plurimos uerae paci, qui discordes a Christo prius exstite rant a salute longinqui. Innotescente igitur apud multos beati Francisci tam doctrinae simplicis ueritate quam uitae, coeperunt post modicum uiri quidam ipsius exemplo ad poenitentiam animari et eidem, relictis omnibus , habitu uitaque coniungi. Ut autem nouis filiis sancti iam merita remunerari coeperunt, coepit et amplius ipse noua spiritus consolatione repleri, coepit et illorum diligentius inuigilare saluti. Hinc paterno eos affectu demulcens et fouens, nouis non destitit monitis informare, docens ipsos sanctae paupertatis et uerae simplicitatis uiam indeclinabiliter ambulare. Iam sex fratrum septimus ipse pater iucunda societate gaudebat, qui inter minores in omnibus non ut maior sed ut minimus se gerebat, cum adhuc sui suorumque processum prorsus ignorans, scire pusilli gregis exitum uehementer optabat. Cum ergo se quadam die deuotius, uti consueuerat, orationi dedisset, et super impensis sibi diuinitus beneficiis gratias agens annosque male transactos in amaritudine animae suae recogitans, Domino tremebundus assisteret, coepit passim menti ipsius mira quaedam suauitas et laetitia superfundi, in tantum ut etiam a seipso deficeret; donec tandem de peccatis concreta caligo penitus fugaretur, sibique usque ad quadrantem nouissimum remissionis debiti culparum certitudo daretur. Dehinc supra se raptus et in quadam mirandi luminis claritate totus absorptus est; ubi, dilatato mentis sinu, certificari de iis quae desiderauerat meruit, et ex omni natione suorum moltiplicationem luculente prospexit. Non solum autem haec, sed et alia plura de futuris arcana contemplans, tandem ad se reuersus cuncta per ordinem fratribus enarrauit, spiritu que nimirum totaliter innouatus , nec de ipsorum nec de sua eos simplicitate diffidere monuit, sed ueluti usque ad fines orbis multipliciter dilatandos in Domino confortauit . Eo tempore appositus est eis quidam uir alius, et sic octonarius ipsorum completus est numerus. Tunc sanctus, ad se conuocans uniuersos et ad mittendum in diuersas mundi partes binos binosque confoederans, plura illis de regno Dei , de mundi suique contemptu dulciter et intente proposuit, et inter alia praecipue de patientia et humilitate praecepit. Gaudet igitur grex humilis ad uocem pastoris, et ad recipiendum salutaris obedientiae mandatum gratanter obtemperans, ad pedes eius humiliter se prouoluit. Quos ipse pastor benignissimus erigens et affectuose ueluti filios mater amplectens, singulos ad oscula suscipit, singulos illo prophetico sermone communit: Iacta cogitatum tuum in Domino, et ipse te enutriet ; hoc uerbum frequenter, quoscumque mittebat pronuntians. Sic omnem fratrum sollicitudinem in Deum dirigere uoluit, sic erroneam illis et interminam cupiditatis uiam praecludere procurauit, sic et in zonis aes pro crastino cor prorsus a curis extraneum non prouidit. 0 Igitur sex illorum binis in diuersas regiones ad pacem cum poenitentia nuntiandam diuisis, ipse quoque in aliam mundi partem, uno secum retento, secessit. Sed paternus affectus absentiam nouae prolis non sustinens prorogari, coepit ad uidendum eos non multo post affici desiderio uehementi. Quaesiuit ergo, ad obtinendum quod concupierat, orationis consuetae refugium; et sic a Domino meruit exaudiri, ut in breui omnes improuise et mirabiliter congregarentur in unum . Quibus taliter adunatis, non mirum si pius pater iucundabatur in filiis. Congratulabantur quoque filii gaudio patris, mirantesque pariter et laetantes glorificabant unanimiter magnificentiam Saluatoris. Referebat ille quo ordine desiderium suum Dominus adimpleuerat ; illi quoque beneficia sibi diuinitus impensa narrabant, et humiliter de omnibus semetipsos ingratitudinis arguebant. Factum est autem post haec ut eidem pusillo gregi quatuor alii uiri idonei iungerentur, et sic duodenarius fratrum numerus impleretur. Coepit itaque sancti uiri suorumque iam latius fama diffundi; sed et quo super peccatorum conuersione sine personaram acceptione gaudebant, illorum in Domino quotidie gaudium augmentari.  Qualiter a Papa regulam et praedicandi auctoritatem accepit; in solitudine refectus est; perpetuo pauper esse et proximis proficere statuit; et quam districta se et suos uigilantia custodiuit . Cernens igitur beatus Franciscus passim accrescere numerum fratrum, plenius illis exposuit cordis sui propositum, necnon et diuinae reuelationis arcanum. Breui ergo regulam sermone conscripsit, interpositis in illa sacris Euangelii uerbis, ad cuius perfectionem, quantum poterat, anhelauit. Desiderans autem quae scripserat a summo Pontifice confirmari, undecim quos habuit secum fratres assumpsit et Romam cum illis duodecimus ipse perrexit. Quo perueniens, ad quemdam ex episcopis cardinalibus, uirum probatum et discretum, accessit, eique per ordinem aduentus sui causam plenius explanauit. Qui, diligenter audito pauperum Christi negotio etsi propositum tam laudabile non immerito commendaret, in primis tamen illi suggessit, ut ad uitam eremiticam siue monasticam se transferret. Sed famuli Christi constantia coepto perseueranter insistens, persuasiones huiusmodi quanto poterat humilius non admisit Qui et usque adeo tandem Domino cooperante praeualuit, donec eodem episcopo fideliter procurante, ad summi Pontificis audientiam res peruenit. Concomitabatur quoque beatum uirum diuina prouidentia in omnibus quae agebat, et securum per crebras reuelationes uisionesque reddebat. Uidit etiam tunc temporis uisionem, suo domini Papae consensum proposito pollicentem: quamdam uidelicet arborem magnam miraeque proceritatis cuius ipse cacumen manibus leuiter ad terram usque deflexit. Quod utique rei exitus euidenter postmodum comprobauit, dum se ad condescendendum uiro pauperi uir excellentissimus et magnanimus, dominus uidelicet Innocentius papa tertius, qui tunc Ecclesiae praeerat, inclinauit. Dans igitur duodenario fratrum pium summus Pontifex de regula confirmanda consensum, dans et eisdem de poenitentia praedicanda mandatum, cum gaudio illos data benedictione dimisit; sed et eisdem adhuc ampliora multiplicatis in posterum compromisit. Beatus igitur Franciscus magnum non immerito reputans tanta se a Christi uicario beneficia consecutum, diuinae super omnibus clementiae gratias egit; et uisitatis principis Apostolorum liminibus et oratione completa, gaudenter cum suis ab Urbe recessit. Mouebat eum protinus dati ratio, ne forsitan remaneret ingratus, piaque cum fratribus incepit tractare consilia, qualiter in obseruando regulam primum in semetipsis per uirtutum incrementa proficerent, dehinc qualiter aedificando proximos in mna sibi credita Domino foenerarent. Haec et his similia pie conferentibus illis, accidit ut in quemdam locum desertum, iam hora diei progrediente, uenirent, ubi humano destituti uidebantur auxilio, cum refectione corporis prae labore itineris indigerent. Sed pauperibus suis prouidentia diuina non defuit, quae mirabiliter illis panem per quemdam inopinate uenientem et subito disparentem porrexit. Comedentes itaque pariter et mirantes, gratias Domino retulerunt; et non modicum confortati in coepto itinere processerunt. Uenerunt ergo ad locum quemdam solitarium prope ciuitatem Ortensem, ubi quibusdam eorum in eadem ciuitate mendicantibus, in magna necessariorum penuria fere per dies quadraginta manserunt, ibique cum ingenti gaudio sanctae paupertatis initia renouantes, pacto illam perpetuo firmauerunt. Post haec uallem Spoletanam intrantes, pium nouae iustitiae zelatores habuere tractatum, utrum in locis solitariis an potius inter homines foret illis morandum. At uero sanctus uir Dei, ueluti de sua diffisus industria, deuotis orationum studiis negotia cuncta praeueniens, ibi quid ageret infallibiliter didicit, zeloque ductus diuino proximorum lucris intendere quam sibi soli uiuere praeelegit. Tunc sanctus Franciscus, in Domino confortatus, ex auctoritate apostolica fiducialius agere coepit, et per ciuitates uillasque castella circuiens , poenitentiam constantissime praedicauit. Curabat praecipue semetipsum irreprehensibilem in omnibus exhibere , ne ueritatem cogeretur uerbis adulatoriis palliare. Mirabantur uiri litterati eius, quem non homo docuerat, uerborum uirtutem, uidentes ad ipsum nobiles et ignobiles diuites et egenos turmatim confluere, eique, ueluti nouo sideri in tenebris orienti sollerter intendere. Omni namque ordini, conditioni, aetati et sexui congruenter documenta salutis impendit; omnibus uiuendi regulam tribuit, cuius hodie felicem ducatum in utroque sexu sequentium triumphare se gaudet Ecclesia triplici militia saluandorum.Tres enim, ut supra tetigimus, Ordines ordinauit; quorum primum ipse professione simul et habitu super omnes excellentissime tenuit, quem et Ordinem Fratrum Minorum, sicut in Regula scripserat, appellauit. Secundus etiam, qui supra memoratus est, pauperum Dominarum et uirginum felix ab eo sumpsit exordium. Tertius quoque non mediocris perfectionis Ordo Poenitentium dicitur, qui clericis et laicis, uirginibus, continentibus coniugatisque communis, sexum salubriter utrumque complectitur. Uerum qualiter ipse beatus Franciscus Ordinem Fratrum Minorum in omni uirtutum culmine magnifice supererogando seruauerit, qualiterue ad omnia, quae sunt uerae religionis, suos fratres et filios informauerit, quis enarrare per singula poterit? Nam in omnibus, quae perfecta sunt doctrice Spiritus sancti gratia sufficienter in structus, omnem in semetipso perfectionem uoluit experientia teste cognoscere; et sic fratres omnia primum factis edocuit, quae et postmodum ipsos frequentia melliflui sermonis admonuit. Qualiter autem et fratres, sub tanto duce personaliter militantes, ad illius exemplum et doctrinam in omni perfectione profecerint, potius arbitror subticendum, quam diminute etiam cum sermonis prolixitate dicendum. Summa namque uigilantia uir beatus super suam suorumque custodiam stabat ; summa continue diligentia praecauebat, ne non solum forsitan aliquem manifestum peccati paterentur incursum, uerum etiam ne qua latens cogitatio germinaret in uitium, sed et ne quis sub uirtutis specie uel necessitatis occasione se dolus ingereret, aut per incautas exteriorum sensuum aperturas ad interiorem forsitan hominem mors intraret. Non est passus in se uel in aliis, ut quidquam disciplina plectendum impune transiret, ne forte remissa manus negligentiae torporem induceret. Tantum quippe in seipso iustitiae rigorem exercuit, quod, si quando, ut assolet, tentatio carnis surreperet, hiemali tempore in locum glacie uel niuibus plenum usque ad illiciti motus abscessum se mergeret. Prouocabantur quoque fratres alii similia facere, uidentes illum sub tanta se districtione tenere. Tanto itaque, ut dictum est, uir Dei non solum carnis incentiua rigore repressit, uerum etiam corporis sensus, ne quidquam uanitatis haurirent, summae cautelae repagulis obfirmauit. Nam, cum moram in loco qui dicitur Rigus Tortus prope Assisium faceret, accidit ut Romae coronandus imperator Otto cum magno illac comitatu et pompa transiret. Beatus uero Franciscus, cum secus uiam cum suis fratribus moraretur, ad uidendum imperatorem nec ipse nec aliquis suorum egredi saltem uel aspicere de tugurio uoluit, praeter unum solum ex ipsis, cui huiusmodi gloriam modicum duraturam eidem imperatori constanter nuntiare praecepit. Recollegerat autem se uerissimus ille paupertatis zelator cum fratribus suis in quoddam praedicti loci domicilium derelictum, ut ibidem se utcumque ab aestu pluuiaque defenderent; quod uidelicet adeo strictum fuit, ut etiam commode in illo requiescere non ualerent. Sed tamen loci angustia cordis latitudinem non artauit, quin ibidem laetanter in summa penuria uiuerent et in continua gratiarum actione et laude persisterent. Scribebat quoque uir sanctus per tigna domunculae nomina fratrum, ne quis alterum quiescere uel orare uolentem inquietare uel modicum posset, sed locum sibi deputatum unusquisque cognosceret.Quadam uero die uir quidam cum asino uenit ad locum; et ad umbram fortasse quaerendam uolens introire tugurium, ut sine repulsa liberius intraret sic allocutus est asinum: Ingredere, quia loco huic benefaciemus adhuc. Sed homo Dei uerbum uiri et intentionem grauiter ferens (qui uidelicet eos illic pro domibus aedificandis et dilatando uel appropriando sibi locello credidit adunatos), domicilium mox reliquit et ad locum, qui Portiuncula dicitur, ubi gloriosae Uirginis ecclesiam reaedificauerat, transmigrauit. Qualiter fratres orare, quae etiam credere docuit et seruare; de obedientia et simplicitate fratrum, et de consolationibus quas habuerunt per ipsum; et de ipsius transfiguratione et spiritu prophetico. Rogatus a fratribus eo tempore beatus Franciscus ut eos orare doceret, simpliciter illis huiusmodi formam tradidit dicens: Cum orabitis dicite: Pater noster , et Adoramus te, Domine Iesu Christe, ad omnes ecclesias tuas, quae sunt in toto mundo, et benedicimus tibi, quia per sanctam crucem tuam redemisti mundum. Quod ipsi fratres humiliter exsequentes et uerbum simplex pro mandato obedientiae reputantes, se etiam ad ecclesias quas e longinquo prospicere poterant inclinabant, et proni in terra, prout instructi fuerant, adorabant. Fratres quoque, tunc sacerdotes Ordinis non habentes, confitebantur saecularibus sacerdotibus indifferenter bonis et malis; nec peccatum in aliquo considerabant, sed ad exemplum et doctrinam sancti patris maximam omnibus reuerentiam exhibebant. Hoc enim ipse uir catholicus et totus apostolicus in praedicatione sua principaliter monuit, ut Romanae Ecclesiae fides inuiolabiliter seruaretur, et ob Dominici sacramenti quod ministerio sacerdotum conficitur, dignitatem, in summa sacerdotalis ordo reuerentia teneretur. Sed et diuinae legis doctores et omnes ecclesiasticos ordines docebat summopere reuerendos.Erat autem tanta fratrum simplicitas, quod cum quidam sacerdos, qui non ignorabatur infamis, uni e fratribus diceret: Uide, ne sis hypocrita!, ipse frater se esse hypocritam certissime crederet, eo quod sacerdotem mentiri non posse putaret. Cumque diu super hoc dictus frater grauissime turbaretur, ad sancti patris ignitum eloquium ,quo frequenter omne nubilum a fratrum cordibus fugabatur, tandem consolationem recepit, qui uerbum sacerdotis et intentionem sagaciter excusauit. Crebris quoque reuelationibus fratrum simplicitas consolabatur tunc temporis, quas utique meruerunt recipere ex praesentia tanti patris. Nam cum nocte quadam se beatus Franciscus a fratribus absentasset, ecce circa mediam noctis horam, quibusdam fratrum quiescentibus, aliis autem orantibus, currus igneus per ostiolum domus introiens huc illucque per domunculam pluries se conuertit, super quem globus non modicus, speciem solis habens, ipsas quoque sua claritate noctis tenebras effugauit. Conuenientibus ergo cunctis, et inuicem quid hoc esset cum magno stupore quaerentibus, celebri memoria digna res accidit, quod uidelicet ex uirtute mirandi luminis alterius alteri conscientia nuda fuit. Intellexerunt igitur hanc animam esse patris sanctissimi, quam ob praecipuam sui puritatem in filiorum solatium ipse sic meruerat transfiguratam ostendi. Uere hic sanctus triplicis militiae, de qua supra dictum est, currus et auriga digne dici promeruit, qui in solari specie, quadriga uectus ignea, adhuc uiuens in carne mortali praerogatiuam transfigurationis obtinuit.Reuersus itaque corporaliter ad fratres suos uir Dei, coepit conscientiarum illorum subtiliter arcana rimari, quae et ipsum non latere fuerant crebro non inexperti. Res utique nostris temporibus stuporis et gaudii plena, infirmum scilicet hominem alienarum mentium diiudicare secreta! Multis namque cordium suorum occulta uir iste gloriosus aperuit; absentium quoque fratrum multoties acta cognouit, aliis quidem in somnis, ne hoc uel hoc facerent prohibens, aliis autem istud uel illud agendum praecipiens. Multorum etiam, qui boni in facie uidebantur, mala damnabilia praeuidens nuntiauit; sed et eorum, qui mali, dona gratiarum futura praedixit. Uere duplex in ipso prophetarum spiritus requieuit, qui et tantis, ut in parte patebit, in uita miraculis claruit, et de futuris, quorum pauca prosequimur, tanta praeuidit. 0 Saepius quoque fratribus suis uir Dei solatia gaudii spiritualis impendit, quibus ipse, corpore quidem absens , sed spiritu praesens fuit. Referam breuiter unum de multis. Nam tempore quodam, fratre Iohanne de Florentia capitulum in Prouincia celebrante, ubi a beato Francisco minister fuerat constitutus, intererat eidem capitulo uenerabilis ille frater, qui nunc sanctus et gloriosus Christi confessor, Antonius. Ubi dum sanctus iste, in exponendis diuinarum Paginarum eloquiis sapientiae spiritu plenus super hac materia: Iesus Nazarenus, Rex Iudaeorum fratribus adunatis uerbum exhortationis affectuose proponeret, frater quidam, Monaldus nomine, sacerdos, uir simplex et multarum uirtutum ornatu praeclarus, faciem suam ad ostium domus conuertit, uiditque corporeis oculis qualiter beatus Franciscus in aere subleuatus, ueluti manibus in cruce protensis, fratres qui aderant benedixit. Tantumque subito singulis et uniuersis gaudium spiritus est infusum, ut, quod idem sacerdos postea de ipsa uisione narrabat, cunctis mirantibus ipsa faceret experientia fide dignum. Qualiter autem alienorum cordium saepius occulta pandebat, unum de plurimis enarrare sufficiat. Frater quidam Richerius nomine, tam moribus quam genere nobilis, in tantum de beati Francisci meritis praesumebat, ut diuinam profecto mereri gratiam crederet, si quis ipsius sancti dono beneuolentiae potiretur, aut, si quis illa careret, Dei nihilominus iracundiam mereretur. Cumque ad obtinendum familiaritatis ipsius beneficium uehementius aspiraret, timuit ualde ne quid in ipso uitii uir sanctus occulte forsitan deprehenderet, cuius occasione se ab illius gratia magis elongari contingeret. Igitur huiusmodi timore iam dictum fratrem continue et grauiter affligente, nec illo cogitationem suam cuiquam hominum reuelante, accidit ipsum die quadam solito more turbatum ad cellulam, in qua beatus Franciscus orabat, accedere. Cuius aduentum simul et animum uir Dei cognouit, et benigne ad se uocato sic ait: Nullus te timor de caetero, nulla te, fili, conturbet tentatio, quoniam carissimus mihi es et inter praecipue caros speciali caritate te diligo. Securus ad me, cum tibi placuerit, uenias, et a me libere pro tua uoluntate recedas. Obstupuit non modicum et laetatus est frater in sermonibus sancti patris; et deinceps, de ipsius dilectione securus creuit etiam, sicut crediderat, in gratia Saluatoris . De paupertatis custodia, et abstinentia, et uitae illius mirando rigore; et qualiter laudem hominum fugiens se uilissimum uoluit reputari. Sanctus Christi confessor Franciscus omni studio praecauebat, ne, sanctae summaeque paupertatis metas transiliens, ad superflua quoquo modo difflueret, ita ut, magis semper ad indigentiam quam ad abundantem sufficientiam uel excessum declinans, usque ad maximae necessitatis exigentiam, uix uasculum saltem in domo relinqueret. Quid de cibariis delicatis aut uini potu, quidue de aliorum etiam uilium superfluitate dicamus, cum et rarissime coctis utens, ea cineribus uel aqua frigida commisceret, et de ipsa sufficienter aqua non biberet? Difficillimum enim asserebat necessitati satisfacere et uoluptati non obedire. Saepius quoque, cum poenitentiam praedicans circuiret et inuitatus refectionem in domibus saecularium sumeret, uisus quidem comedere carnes, ad os manum ducebat, sed tantum propter Euangelii uerbum, quo dicitur: Edentes et bibentes quae apud illos sunt , minimum quid perraro degustans, reliquas in sinum subtili cautela mittebat. Nuda humus dormire coacto, tunicula tantum interposita, lectus erat; et saepius sedens, non iacens, inclinato ad lignum uel lapidem capite, dormitabat.Accidit quoque ut, infirmitatis necessitate de pullo quadam uice manducans, uiribus postmodum utcumque resumptis, cuidam fratrum districte praeciperet ut, collo ipsius fune ligato, eum tamquam latronem per medium ciuitatis Assisii duceret et praeconia nihilominus uoce clamaret: Ecce, uidete glutonem, qui se gallinarum carnibus impinguauit, quas secreto uobis ignorantibus manducauit. Factumque est ut multi, ad tam mirandum compuncti spectaculum lacrimabili nimirum uoce lugerent, seseque miserrimos, ueluti quotidianis uoluptatibus deditos, proclamarent. Multa quoque in hunc modum saepius faciebat, ut et semetipsum perfecte contemneret, et ad sui contemptum caeteros prouocaret. Sed et hic uerissimus sui contemptor, cum non immerito magnificaretur ab omnibus , mirabiliter fauorem hominum, solus se uilissimum reputans, arcebat pro foribus. Cum enim extolli se laudibus humanis audiret, alicui fratrum per obedientiam, grauiter hoc ferens, iniunxit ut uiliter ipsum a latere uerbis contumeliosis afficeret, et aduersus laudantium mendacia ueritatis uerba proferret. Quem dum frater inuitus rusticum et mercenarium inutilem appellaret, sanctissimus ille iucundo applausu subrisit et sic exprobranti respondit: Benedicat tibi Dominus , fili carissime, quia uerissima loqueris, et talia filium Petri de Bernardone decet audire! Cupiens quoque se perfecte uilem ab omnibus reputari, peccata sua non erubuit in praedicatione publica confiteri; sed et, si quid sinistri surreperet leui cogitatione de aliquo, id ipsum eidem de quo cogitauerat confitens, humiliter ueniam postulauit ab illo. Ex hoc ipso etiam leuiter aduertenti patebit, qualiter uir iste murmurationis et detractionis uerba uitauit. Quid plura? In omni genere perfectionis usque ad summum apicem pertingere cupiens, fauorem summopere deuitabat humanum, et ut conscientia teste uas sanctificationis interius possideret, factus est sibimetipsi exterius tamquam uas perditum . Quomodo martyr esse desiderabat; nautas a maris periculo liberauit; et qualiter coram Soldano comparuit. Ardentissimo martyrii desiderio feruens, beatus Franciscus sexto conuersionis suae anno ad partes Syriae uoluit proficisci, ut ibidem Saracenis annuntiaret Euangelium Iesu Christi. Igitur ad eundum quidem in Syriam iter arripuit; sed, uentis contrariis flantibus, in Sclauoniae partes nauis, in qua ducebatur, applicuit. Audiens autem a nautis eo anno nauem illam in Syriam transire non posse, uoto suo fraudatus in aliam, quae Anconam tendebat, a nautis expensarum defectum timentibus uix permissus intrauit; in qua et Dominus per eum mirabilium suorum memoriam fecit . Graui namque et diutina maris tempestate suborta, iam demum post longos labores ipsis nautis cibaria deerant, dum, cui prius introitum nauis defectus uictualium timore negauerant, illius tunc subsidio mortis euasere iacturam. Nam quaedam, etsi non tanta ut multis quoquo modo sufficerent, beatus Franciscus, Domino sibi prouidente, latenter intulerat; quae tunc ad ipsius merita tantum sumpsere diuinitus incrementum, ut abundanter usque ad portum Anconae necessitatibus omnium subuenirent, quamuis plures adhuc dies itineris superessent. Quod nautae uidentes, immensas agebant omnium Saluatoris clementiae gratias, qui de mortis eos per famulum suum Franciscum periculo liberarat. Ut autem uir sanctus in terram a mari descendit, diuini rursum uerbi semina iacere coepit, fructumque ex illis de sequentibus ipsum pluribus uiris idoneis recollegit. Uerum adhuc in ipso martyrii feruor non tepuit, quin ad fidem Christi Miramamolino suisque complicibus praedicandam uersus Marrochium non multo post iter arripiens, tanto ad hoc aliquoties impetu festinaret, ut etiam peregrinationis suae comitem, prae spiritus ebrietate solus praecurrendo, desereret. Sed cum iam usque in Hispaniam feruentissime processisset, Domino ad aliorum multorum salutem aliud ordinante eique per grauissimas corporis aegritudines occursante, rursus in Italiam rediit. Ueniensque, aliquantulam apud Sanctam Mariam de Portiuncula moram fecit. Eo quoque tempore quosdam litteratos ad Ordinem nobilesque recepit, quibus discretione praecipua, qua in alios mirabiliter ipse pollebat, curam digne et decenter adhibuit.Porro uir sanctus, quamuis suum cogeretur uel inuitus protelare propositum, tamen a coepto martyrii feruore non destitit, donec tandem tertiodecimo conuersionis suae anno ad partes Syriae transmeauit. Et licet quotidiana tunc inter christianos et infideles praelia gererentur, ipse tamen in Domino confisus adire Soldanum nec cum euidenti periculo uerebatur. Unde et multis grauibusque uerberibus et iniuriis, antequam perueniret, affectus, tandem ipsius Soldani conspectu personaliter est potitus. Sed narratui longum foret, in quanta mentis constantia coram illo perstiterit, quantaque facundia fidei christianae oblatrantium uerba retuderit. Soldanus uero cum ingenti illum honore suscepit, pluraque sibi et pretiosa ualde donaria protulit. Quae sancto Dei ueluti quasdam immunditias uilipendente, ipse Soldanus tamquam de uiro cunctis dissimili magis obstupuit, et illius eo diligentius uerbis intendit. Sed nimirum in his omnibus suum uir beatus desiderium non impleuit ; cui mirabilius in singularis gratiae praerogatiuam gerenda suorum Dominus insignia stigmatum reseruauit. Quomodo uolucribus praedicauit; et qualiter bruta sibi animalia obediebant et ad ipsum secure confugiebant; et de aqua in uinum sibi conuersa. Beatus Franciscus, uir columbina simplicitate plenissimus, dum more solito quadam uice per uallem Spoletanam transitum faceret, accidit ut non longe a castello, cui nomen Meuanium, multitudinem magnam diuersi generis auium conuolasse uideret. Et quoniam ob praecipuum Creatoris amorem miro in omnes etiam creaturas ducebatur affectu, sociis in uia relictis, alacriter contra locum ubi stabant adunatae cucurrit, easque, prout ei consuetudinis erat, ueluti rationis humanae participes salutauit. Uidens autem quod propter ipsum loco non cederent, admirans usque ad illas accessit; sed nec tunc una quidem illarum, dum adueniret, abscessit. Repletus itaque gaudio magno, uir Dei sollicite illas ad audiendum Domini uerbum intendere monuit, et his similia simpliciter eis inter alia plura proposuit: Fratres mei uolucres, multum tenemini uestrum laudare et diligere Creatorem, qui plumis uos induit, qui pennis a terra uos subuehit, qui uobis inter creaturas nobilibus in puriore mansiones aëre tribuit; qui nec serentes nec metentes , nec in horrea congregantes , absque uestra sollicitudine uos enutrit et abundanter in omnibus quae uobis sunt opportuna prouidit. Ipsae uero auiculae, rostris apertis, alis collisque protensis, suo modo mirabiliter gestientes, sanctum Dei talia proponentem intuebantur, et uerbis suis diligenter intendere uidebantur. Sanctus uero Franciscus, per medium illarum transiens et reuertens, tunica eas tangebat ut uoluit; nec illis quidem se prius a loco mouentibus, donec benedictione cum signo crucis et licentia eis data, similiter ipse recessit.Tunc coepit se magnae negligentiae coram fratribus incusare, eo quod hactenus omiserat auibus praedicare. Igitur ab illo tempore uir Dei, cuius ori semper laus affuit, laus utique Saluatoris, non solum homines ut laudarent ipse laudans admonuit, sed et aues et bestias et quaslibet creaturas alias, fratrum uel sororum nominibus nuncupans ad omnium Conditoris laudem sollicitus inuitauit. Sed et hic qui totum se nutui Creatoris subiecerat, non immerito creaturis sibi inferioribus, Altissimi nomen inuocans imperabat, quarum etiam obedientiam ipsa frequenter experientia cognoscebat. Et ut referam pauca de multis, accidit die quadam apud castrum quod dicitur Albianum, ut cum Dei uerbum populo illic adunato proponere uellet, prae nimio strepitu et multitudine hirundinum ibidem nidificantium audiri non posset. Quibus ita garrientibus taliter est locutus: Sorores meae hirundines, iam tempus est ut et ego loquar, quia uos quidem satis usque nunc estis locutae; sed deinceps, usque dum sermo Domini compleatur loqui omnino cessate!. At illae, ueluti rationis capaces, continuo tacuerunt, nec ab ipso loco, donec consummaretur praedicatio, se mouerunt. Quo uiso miraculo, cuncti qui aderant Deum glorificabant et beati uiri saltem uestimenta contingere cupiebant. Confugiebant quoque saepius ad beatum Franciscum bestiae siluestres, ueluti ad portum tutissimum, ac si ratione ductae ipsius erga se cognoscerent pietatis affectum. - Nam cum moram faceret apud castellum nomine Graecium, quemdam lepusculum laqueo captum uiuum a quodam fratre uidit adductum; ad quem pietate magna permotus, sic ait uir ille mitissimus: Frater lepuscule, ueni ad me! Quare sic te decipi permisisti?. Qui dimissus a fratre, statim ueluti securus ad uirum Dei cucurrit et in sinu eius, domiti animalis more, quieuit. Quoties autem a beato uiro super terram depositus est ut abiret, toties ad illum, non aliam libertatem quaerendo, recurrit, donec tandem ad uicinum nemus ipsum a fratribus asportari praecepit. De cuniculo quoque, quod animal ualde indomabile est, huic simile quiddam fecit, quando in insula laci Perusini tempore quodam mansit. 0 Similiter quadam uice, cum in lacu Reatino resideret in naui, piscis quidam non paruus, qui uulgo tinca uocatur, uiuus oblatus est ei. Quem ipse uir sanctus non manducandum sed libertati restituendum hilariter et benigne recipiens, ipsum fratrem piscem uocauit, oransque et nomen Domini benedicens, in aquam reposuit. Persistente autem ipso in oratione et laudibus, piscis in aqua ludens a nauicula non recessit, donec ei licentiam beatus Franciscus, oratione completa, concessit. Sic igitur gloriosus Christi confessor non solum sensibilibus, de quibus perlongum esset narrare per singula, bestiis uidelicet et auibus imperauit, sed ad illius obsequium in alteram naturam insensibilia etiam Dominus elementa conuertit. De quorum similibus unum quoque libet ut breuiter enarremus. Nam cum ipse uir sanctus apud eremum Sancti Urbani quadam uice grauiter aegrotaret, aqua sibi mirabiliter in uinum mutata est; factumque est ut ad gustum illius tam facile sanitatem reciperet, quod diuinum hoc esse miraculum nullus ambigeret. De affectu ipsius ad omnes creaturas propter amorem Creatoris; et quantam reuerentiam nomini Domini et uerbis exhibuit; et de compassione pauperum. Tanta beati Francisci mentem diuini amoris dulcedo repleuerat, ut in omnibus opera Creatoris miranda considerans, maxima etiam erga cunctas afflueret pietatis teneritudine creaturas. Inter alias tamen illas praecipue diligebat, quas, ut puta ouiculas, simplicioris et mansuetioris naturae uidebat, quarum etiam nominibus Christum ob aliquam similitudinem figurari in Scripturis audierat. Nam tempore quodam per Marchiam Anconae cum fratre Paulo, quem ibidem ministrum constituerat , transiens, quemdam hircorum et caprarum uidit in pascuis non modicum gregem, et unicam inter omnes iam dicti gregis pecudes ouiculam depascentem. Ad cuius intuitum grauiter ingemiscens, dixit ad fratrem: Nonne uides hanc solam ouiculam inter hircos et capras simpliciter ambulantem? Sic utique Dominus noster Iesus Christus innocens, mansuetus et humilis inter scribas et pharisaeos et sacerdotum principes ambulauit. Soluamus ergo, fili carissime, pretium, et educamus illam de medio gregis caprarum.  Cumque nihil aliud praeterquam uiles tunicas habentes de oue redimenda solliciti starent, ecce quidam mercator transiens se ad hoc uoluntarius obtulit, pretioque soluto ipsam ouem sancto uiro reliquit. Qui gaudens illam secum in ciuitatem quae dicitur Auximum, quo tendebat, adduxit, et ad eiusdem loci episcopum hospitandi gratia declinauit. Miranti igitur primum episcopo quare sic ouiculam duceret, longam de illa parabolam coepit retexere, donec et ipse episcopus Altissimo gratias ageret, non modicum de tanta hominis Dei compunctus simplici puritate.Sequenti autem die per quoddam claustrum Dominarum apud Sanctum Seuerinum uir Dei transitum fecit, ubi eisdem Christi famulabus ouiculam commendauit; quam illae ob sancti reuerentiam deuotissime suscipientes, diligenter eam longo tempore nutrierunt, donec tunicam de ipsius tandem lana texentes, illam beato uiro munus acceptissimum de fratre ouicula transmiserunt. Alio quoque tempore per eamdem Marchiam, iam dicto fratre comite, transiens, inuenit in itinere quemdam uirum, qui duos in humeris portabat agniculos ad uendendum. Quos ut pius pater balantes audiuit, commota sunt ex intimis uiscera eius et accedens benigne eos ueluti mater plorantes filios attrectauit. Dixit autem ad uirum: Quare fratres meos agniculos sic ligatos et suspensos excrucias?. Qui cum respondisset quod eos ad forum pretii necessitate deferret, quaerentique quid de illis postea fieret uir eos mactandos assereret, ait sanctus: Absit ut hoc fiat! Quin potius mantellum hunc, quo contegor, accipe, et fratres meos agniculos mihi relinque!. Acquieuit uoluntarius homo ille; multo enim maioris pretii erat mantellus, quem uir Dei frigoris necessitate compulsus a quodam fideli mutuauerat ipsa die. Igitur acceptis agniculis, quid de ipsis ageret sollicitus exstitit; tandem cum socio fratre deliberans, gubernandos eidem uiro commisit, et ne uel eos uenderet ullo tempore laederetue districte praecepit. Non solum autem huiusmodi bestiis et dignioribus creaturis, sed et alus uilibus et minimis simili affectu compassionis adhaesit. Nam quia de Saluatore legitur: Ego sum uermis et non homo , uermiculos etiam, ne contererentur multoties de uia legebat; sed et apibus, ne deficerent, forte uinum uel mel in hieme ministrabat. Diligenter enim, non tam illarum, quam et aliarum creaturarum efficaciam attendebat, et quidquid admirationis, delectamenti seu cuiuscumque ualoris in unaquaque perpendere poterat, id totum in omnium Factoris gloriam regerebat. Quid putas, in sole, luna firmamentoque et stellis; quid in elementis et eorum effectibus siue ornatibus; quid, inquam, in omnibus omnium Creatoris potentiam, sapientiam bonitatemque contemplans, uerae cognitionis, dulcedinis hausit et gratiae? Utique quempiam mortalium non arbitror hoc posse uerbis exprimere.Et quoniam ad unum principium omnia retorquebat, propter hoc omnia fraterno nomine nuncupabat, omnia ad unius Conditoris laudem continuus ipse in laudibus inuitabat. Ipse uero, nomen Domini nominans , totus supra hominis intellectum afficiebatur, totus in iubilo, totusque alterius saeculi uidebatur. Propterea et tantam nomini Saluatoris reuerentiam exhibebat, quod et qualecumque scriptum inueniret inhoneste locatum, reuerenter illud recolligens, in loco reponebat honesto, ne forte uerba diuina uel nomina, uel etiam litterae quibus illa scribuntur, continerentur in illo. Quanto autem, putas, erga pauperes homines compassionis ardore feruebat, qui tanta non solum ad animalia bruta, uerum etiam ad insensibiles et infimas affluebat pietatis dulcedine creaturas? Nam hic uere pauperum patriarcha omnium pauperrimus esse desiderans, etsi supra uilem tunicam nihil possessionis appeteret, noluit tamen in hac unica necessitate parcere sibi ipsi, quin et illam pluries indigenti cuiquam promptissime cuperet impertiri.Uestes quoque diuersas a diuitibus in hieme postulabat, quas, illis libentissime dantibus, ita ut nec ad restitutionem teneretur, accipiens, eas egenis, quos prius habere contingeret obuios, in frigore porrigebat. Grauissimum erat illi, si alicui pauperum uerbo uel facto perciperet quidquam molestiae fieri. Audiens enim tempore quodam unum e fratribus pauperi cuidam huiusmodi uerbum inuectionis inferre: Uide ne forsitan falso simules paupertatem!, durius increpatum fecit coram eodem paupere nudum procidere et, pedibus eius deosculatis humiliter ab ipso ueniam postulare. Ait enim: Qui pauperi maledicit, Christo facit iniuriam, cuius nobile signum gerit, qui uoluntarie pauperem pro nobis in hoc mundo se fecit. Ipse quoque, etsi minimum quid haberet corporalium uirium, humeros tamen proprios saepius ad subleuanda supposuit onera pauperum. Quorum etiam pio zelo multa alia faciebat frequentius in hunc modum, quae, nisi breuitati studeremus, scribere non fuisset indignum. De fructu praedicationis illius, et de deuotione populi circa ipsum; et de quibusdam miraculis eius, et de solemnitate praesaepii et uisione. Sanctus uir Dei Franciscus, eo tempore quo, ut dictum est, uolucribus praedicauit, per ciuitates et castella longe lateque circuiens , tantorum diuina uirtute ad poenitentiam corda commouit, quod et aliquoties ad religionis habitum simul triginta recepit. Tanto namque desiderio turmatim populus confluebat ad ipsum, ut si quis uel eius uestimenta contingere posset, felicem se prae deuotione permaxima reputaret. Introeunte ipso ciuitatem aliquam uel castellum, pulsatis illum campanis solemniter exceperunt, et cum ingenti gaudio aduentui eius unanimiter applaudentes, obuiam sibi quandoque cum ramis arborum processerunt. Confundebatur haeretica prauitas, fides extollebatur catholica, quam non solum hic sanctus uita magnificauit et uerbis, sed et plurimis extulit miraculorum prodigiis. Nam et omnem languorem, diuini nominis inuocata uirtute curauit, uerbo magnifice daemones effugauit, nullaque oranti necessitatis seu periculi difficultas obsistere potuit. Cuius miracula etsi prolixiori tractatui reseruemus, pauca tamen huic opuscolo breuiter inseremus. In ciuitate Tuscanella miles quidam beatum Franciscum hospitio deuote collegerat; cuius unicus filius etsi iam annos ablactationis transierat, adhuc tamen in cunabulis claudus et toto corpore debilis decubabat. Hic beati uiri pedibus humiliter se prostrauit, eumque flebiliter pro filii sui sanitate rogauit. Sed Dei famulus, ad talia indignum se reputans, nequaquam primitus acquieuit, donec ad ultimum uictus instantia deprecantis ad orationem se contulit, factoque deinde signo crucis, in nomine Domini puerum alleuauit . Puer autem, cunctis uidentibus, incontinenti surrexit, et sanus per domum huc atque illuc, prout uoluit, ambulauit. Alio tempore quidam uir Petrus nomine, in ciuitate quae Narnium dicitur, sic omnium membrorum fuerat officio destitutus, ut per quinque mensium spatium quasi truncus immobilis iacens, linguam saltem utcumque moueret et oculos miserabiliter aperiret. Hic, audito quod beatus Franciscus illic applicuisset, mox ad episcopum loci suppliciter rogans misit, ut ad se diuinae pietatis intuitu seruum Dei uenire rogaret, eo quod ex ipsius praesentia sanitati restituendum se crederet. Ad quem uir Dei pietate commotus accedens, signum crucis super eum a capite usque ad pedes protraxit; et mox, omni morbo fugato, in uirtute Altissimi sanum erexit. In eadem ciuitate quaedam mulier oculorum lumen amiserat, quae et a beato Francisco illuminari cum gaudio meruit, statim ut ab eo super oculos signum crucis accepit.Quaedam mulier ciuitatis Eugubii sic ambas habebat manus contractas, ut ad omne opus agendum penitus essent inutiles. Quae cum beatum Franciscum illic aduenisse cognosceret, moestitiae plena cucurrit ad illum, ut suam ei miserandam necessitatem ostenderet. Quam uisam uir Dei commiserans tetigit ac sanauit, ita ut illa propriis manibus caseatam continuo praepararet, eamque famulo Dei, de qua et ipse paulisper ob deuotionem mulieris accepit, offerret. Frater quidam miseranda nescio cuius infirmitatis angustia torquebatur, nisi quod pessimum a plerisque daemonium fuisse putatur. Nam nunc allisus uolutabatur spumans et aspectu horribilis, nunc autem rigidus et extensus, nunc curuus iacuit et contractus, nunc uero ad staturam hominis a terra, pedibus aequatis capiti, leuabatur, miserabiliter illico relapsurus. Ad quem infirmitate illius agnita, pater sanctus accessit; primo quidem orationem pro eo fundens ad Dominum, ac deinde signum crucis exprimens super illum. Ad quod subito mirabiliter factum est, ut frater ille sic immunis a passione huiusmodi pessima fieret, ne uel motum prorsus ex tunc exiguum de illa sentiret. 0 Apud castellum Sancti Gemini quodam tempore beatus Franciscus praedicans regnum Dei , cum tribus fratribus domum cuiusdam uiri deuote receptus intrauit; cuius uxorem, sicut omnibus loci illius incolis notum fuit, daemonium male uexauit . Pro qua uir sanctus, eo quod hominum timeret applausum, diu antequam acquiesceret exoratus, tandem uictus prece, tres fratres suos in tribus angulis domus ad orandum pro illa constituit, et in quartum similiter oraturus ipse secessit. Post haec ad mulierem miserabiliter se gerentem confidenter accessit, et in Christi nomine daemoni ut exiret per obedientiam imperauit. Qui, Domino id ad humilitatem famuli sui conseruandam agente, tam subito horrende stridens egressus est, ut uir Dei sibi fuisse illusum certissime crederet, statimque a loco cum uultus suffusione recederet.Unde et alia uice per idem castellum transitum faciens, ipsam mulierem post se, ut ei loqueretur, deuote currentem et uestigia pedum eius deosculantem uidere uel alloqui noluit, donec uere illam daemoniacam fuisse, cunctis hoc attestantibus, tandem uix credidit.Erat quoque in Ciuitate de Castello quaedam mulier habens daemonium , quae, adueniente illuc beato Francisco, perducta uenit ad ipsum. Aderat autem multitudo populi ciuitatis ad rogandum pro illa, quae se crebra ipsius daemoniacae grauatam conquerebatur insania. Quam ut audiuit beatus Franciscus clamantem pro foribus et furentem, scire uolens an esset uere daemonium, emisit ad illam primitus quemdam fratrem. o Quem illa uidens, nouit non esse beatum Franciscum et nequiter subridens quasi pro modico duxit illum. Interim autem uir Dei in oratione prostratus, ea tandem completa, ad mulierem fiducialiter est egressus. cuius illa sustinere non ualens praesentiam, uolutabatur coram illo cum fremitu super terram. Ipse uero per obedientiam imperauit exire spiritui; qui egrediens nec ad momentum resistere ualuit imperanti. Haec et his similia plura per beati Francisci non solum corporalem praesentiam gesta sunt, uerum etiam, si qua fortasse uel manu contingeret, erant in eius absentia contra diuersas clades salubre remedium. Nam in finibus ciuitatis Aretii supra modum quaedam mulier grauida torquebatur, eo quod uirtutem pariendi parturiens non haberet, ita ut omnino spes de ipsius salute non esset. Accidit autem tunc temporis beatum Franciscum propter infirmitatem corporis et debilitatem ad eremum quamdam in equo fuisse deductum, et eumdem equum reduci a quodam fratre per illum locum. Uidentes autem homines loci fratrem, ipsum esse beatum Franciscum sperabant, quem qui iam aliunde transierat, illac transiturum audierant. Cumque non sine graui dolore comperissent ipsum non esse, non tamen adhuc penitus desperantes, coeperunt rem aliquam a sancti uiri manibus attrectatam diligenter inquirere. Inuenientes autem freni habenas, quas manu uir Dei tenuerat, ipsum frenum ab equi ore uelociter extrahebant, ponentes id super mulierem quam periclitari uidebant; factumque est ut statim illa cum gaudio pareret et ultra periculum penitus non sentiret. Uir quidam religiosus Gaufreducius nomine, Castrum Plebis inhabitans, quemdam penes se deuote funiculum conseruabat, quo se beatus Franciscus quandoque praecinxerat. Accidit autem in eodem castello plurimos utriusque sexus grauiter infirmari, cum iam dictus uir aegrotantium loca circuiens ipsius funiculi partem in aqua tinxit uel eidem aquae minimum quid de illo immiscuit, et sic in aegritudinis lecto decubantibus potum dedit. Sicque mirabiliter factum est ut, si qui languentium ex huiusmodi potione gustarent, optatam continuo sanitatem reciperent.Panes etiam ad benedicendum beato Francisco saepius offerebant, de quibus aegri gustantes a diuerso languoris incommodo resurgebant. Crebro quoque pius pater quasi seminudus a populo derelictus est, eo quod tunicam illius per particulas cum cultellis inciderent, easque deuote contra diuersa pericula pro salutis remedio conseruarent. Accidit praeterea res quaedam mirabilis anno ante felicem beati Francisci transitum tertio, quam, multis aliis praetermissis, digne recolendam existimo. Ipse namque uir sanctus ea praecipue quae circa Christum gesta sunt assidua meditatione reuoluens,noluit eorum quae sacris Euangelii uoluminibus enarrantur pro sua possibilitate uel unicum iota uel apicem transgredi; quin in omnibus, quae de Christo scripta perpendit, super omnia quae in huius uitae uolubilitate geruntur, iugum ipsius Domini suauis simum onus que leuis simumt cuperet experiri. Igitur solemnitate quadam dominicae natiuitatis instante, humilem nascentis in Bethlehem Saluatoris infantiae paupertatem, similitudine qua poterat, uir Dei repraesentare desiderans, ad castellum de Graecio quemdam uirum religiosum et nobilem nomine Iohannem praemisit; qui ad hoc bouem sibi et asinum cum praesaepio contra uenturae festiuitatis gaudia praeparauit. Aduenit denique nox solemnis, aderatque beatus Franciscus, pluribus illic secum fratribus adunatis. Praeparato itaque praesaepio foenum imponitur, adducti bos et asinus ad praesaepium collocantur, et sic cum gaudio uigiliae celebres inchoantur. Confluente igitur e diuersis locis multitudine populi, facta est nox illa iucunditatis insolitae plena, facta est cereis et facibus luminosa, nouoque ritu celebrantur Bethlehem nouae solemnia. Fratres quoque laudes Domino debitas exsoluebant; sed et cuncti qui aderant nouis laetitiae canticis applaudebant. Stabat autem coram praesaepio beatus Franciscus; stabat, inquam, suspiriis prae gaudio plenus; stabat indicibili suauitate perfusus. Tandem super ipsum praesaepe sacra missarum aguntur solemnia, cum et ipse sanctus Dei leuita, solemnibus ornamentis indutus, Euangelium uoce sonora pronuntiat, ac deinde populo de nato in Bethlehem Rege paupere melliflua praedicat. Tanta uero pietatis dulcedine circa iam dicti Regis afficiebatur infantiam, ut, si quando Iesum Christum nominare deberet, ipsum ueluti balbutiens puerum de Bethlehem prae nimia amoris teneritudine nuncuparet. Sed et ne facta putentur haec omnia sine nutu diuino, miranda talis ibidem cuidam uiro uirtutis ostensa est uisio. Uidit namque ad saepedictum praesaepe beatum Franciscum accedere et quemdam, qui in illo iacere uidebatur exanimis, uelut a somni sopore puerulum excitare. Creditur itaque non immerito suam Dominus Iesus Christus infantiam recolenti in huiusmodi formula non absurde monstratus; quippe qui in multorum cordibus per obliuionem quasi sopitus et mortuus, ueluti per beati Francisci doctrinam et exemplum euigilans ad memoriam est reductus. Finitis igitur tantis cum exsultatione solemniis, unusquisque laetus ad propria remeauit. At uero de foeno praesaepii conseruato plura diuersimode postmodum ab utriusque sexus hominibus sunt remota pericula, necnon et brutis animalibus morbidis sanitatis collata remedia.Porro locus praesaepii templum Domino consecratur, et altare super ipsum praesaepe constructum ad sancti patris honorem et facti memoriam dedicatur. Tot et tantis refulsit beatus Franciscus, tum adhuc uiuens in carne, tum post excessum uitae, miraculis, quod ea plenius explicare multo prolixioris est operis. Nam praeter alia quasi innumera, quae in diuersis aegritudinum, necessitatum seu periculorum generibus gessit, multos etiam mirifice mortuos suscitauit; quorum, etsi de pluribus non sumus incerti, numerum tamen ad praesens certum non ponimus, nisi quod undecim esse a uiris fide dignis accepimus.Haec igitur de miraculis eius in praesentiarum utcumque tetigisse sufficiat, ne cursum uitae eius breuiter audire uolentes taedio miraculorum narratus afficiat. Quid enim miraculis, quae sanctitatem magis ostentant quam faciunt, immoremur, cum etiam miraculosae conuersationis eius insignia, quorum pauca perstringimus, plurima propter breuitatem subticere cogamur? Paucissimas enim arbitror esse uirtutes, in quarum exercitiis uir iste beatus notabilia multa non gesserit, quae ad narrandum forent utique potiora miraculis.  De studio orationis et conflictu eius cum diabolo; de constantia praedicationis; de apertione libri et uisione Seraph crucifixi, et de apparentibus in ipso Christi stigmatibus. Ad omnia uero quae gloriosus pater Franciscus intendit et fecit tutissimum eius refugium oratio crebra fuit. Nam etsi ardentissimo zelo proximorum lucris intenderet, studuit tamen summopere, ne sui ipsius curam in omni perfectionis experimento negligeret. Ad hoc solitaria loca quaesiuit, ad hoc in eremi uastitate resedit; sed et inter homines habitans, ad ecclesias domosue desertas solus nocte perrexit. O quantos in huiusmodi locis terrores, quantaque diaboli machinamenta deuicit! Cui non solum intus malignus ille pestifera saepe suggessit, sed et in aliqua horrenda effigie manu ad manum cum illo conflixit.Talia, inquam, loca intrepidus, ut in oratione sibimet inuigilaret, elegit; ibi prius didicit, quae postmodum alios docuit. Didicit autem non ut curiose quae loqueretur uerba confingeret, sed sic supra modulum eruditionis humanae ex affluentia doctrinae caelestis uberrime bibens, ut non tam uerbis quam uirtute Spiritus ad eructandum proximis opportuno tempore plenus esset. Nam, etsi quando haec uel illa dicere cogitasset, accidit ut ad praedicandum ueniens omnium illorum quae praecogitarat oblitus, omnino quid diceret non haberet; sed nec tunc quidem defectum suum confiteri coram cunctis erubuit, et sic subito mira uerborum eloquentia affluere coepit. Sic spe tota iugiter in solius Domini prouida largitate suspensus, de propria penitus diffidebat industria, eademque mentis constantia multis loquebatur ut paucis, eadem diligentia uni soli praedicauit ut multis. Nullius quoque uerebatur personam, quin aequanimiter sapientibus et indoctis, magnisque loqueretur et paruis. Nam et cardinalibus coram domino papa Honorio congregatis constantissime praedicauit, non utique tam uerborum simplicitate mouens ad risum, quam mirando spiritus feruore compunctionis extorquens suspirium. Igitur uir iste sanctissimus, qui sibi et proximis utiliter diuidere tempora nouit, quadam uice relictis ex more saecularium turbis, locum solitudinis petiit, paucosque, qui suam ab omni incursantium tumultu quietem defenderent, secum duxit. Cupiebat enim ad tempus soli Deo uacare, et si quid pulueris ex hominum conuersatione forsitan contraxisset, extergere. Cumque, mentis aliquantulum continuata quiete, contemplationis fructum sapidius degustasset, totis praecordiis desiderabat agnoscere, quid agendo sacrificium de se Domino magis gratum posset offerre. Iam uir mirandae uirtutis consummauerat, cum se adhuc uix incepisse credebat. Summum eius studium fuerat ad anteriora se semper extendere, et retroacta quasi in nihilum computare. Cupiebat igitur adhuc de nouo omnes corporis passiones cunctasque mentis pati angustias, quo perfectius compleretur in ipso beneplaciti diuini uoluntas. 0 Cumque huic desiderio quanto diutius tanto feruentius anhelaret die quadam in eremitorio quo manebat ad altare deuotus accessit; super quod Euangeliorum librum cum reuerentia et timore deposuit. Post haec humiliter se coram altari in oratione prosternens, quanta poterat deuotione clamauit ad Dominum , ut in prima libri apertione sui de ipso beneplaciti dare dignaretur indicium. Tandem corde contrito ab oratione consurgens se crucis simo muniuit, librumque de altari reuerenter acceptum aperuit. Cui cum Domini nostri Iesu Christi passio primum occurreret, suspicatus est ne casu hoc forsitan accidisset. Unde et rursus librum claudens, rursus aperuit, pluriesque hoc ipsum reiterans, idem quod prius uel simile prorsus inuenit. Ad hoc Christi miles intrepidus non expauit; et qui iam dudum martyr desiderio fuit, etiam tunc se ad omne, quod pro Christo sustineri poterat, flagrantius animauit.Et quoniam pro his omnibus Domino laetitiae cantica corde iucundo deprompsit, propterea non multo post maioris reuelatione mysterii dignus fuit. Nam duobus annis antequam uir ille beatus felicem Domino spiritum redderet, moram in eremitorio quod Aluerna dicitur faciens, uidit in uisione quasi Seraph unum in aëre sex alas habentem, cruci manibus extensis pedibusque coniunctis affixum. Alarum uero duas super caput erectas et duas ad uolandum extensas habebat; porro duabus totum corpus tegebat. 0bstupuit uehementer uir sanctus ad uisum, et alternabantur in ipso timor et gaudium. Delectabat eum speciei illius mirabilis pulchritudo; deterrebat plurimum horrenda crucis affixio; sed et hoc laetificabat, quod gratiose se respici uidebat ab illo. Cumque diutius anxio spiritu cogitaret quid huiusmodi uisionis nouitas importaret, nihil de illa liquido intelligere poterat, donec in se ipso tandem uidit gloriosissimum illud miraculum: miraculum, inquam, omnibus, ut arbitror, retroactis saeculis inauditum. Apparebant namque in manibus eius et pedibus quasi fixurae clauorum , latusque ipsius dextrum ueluti lancea perforatum. Manuum uidelicet interior et pars pedum superior supereminentia quaedam ex ipsa carne ueluti clauorum capita protendebat; manus autem exterius et pedes inferius signa quaedam oblonga gerebant, ueluti retorta clauorum acumina, quae et ipsa carnem similiter reliquam excedebant. In latere uero dextro cicatrice obductum uulnus apparuit, quod et sacrum sanguinem saepius euaporans tunicam ipsius necnon et aliquoties femoralia tinxit. Talibus igitur uir Dei in se resultantibus margaritis, studuit summopere pretiosissimum illum thesaurum, quo speciali eum Dominus praerogatiua ditauerat, ab omnium omnino uiuentium oculis conseruare reconditum, ne quod uel minimum conscii cuiusquam familiaritatis occasione fortassis incurreret detrimentum. Unde et quia rarissime perpaucis praecipua consueuerat reuelare mysteria, ea quoque, quae tam gloriose parebant in ipso, maxime sibi familiaribus diu erant incognita. Periculosum enim existimans inclitum apparere in oculis hominum, sed et pro magno non reputans occulta quorumlibet bona non esse maiora iis quae proferuntur in publicum, ruminabat multoties illud in ore propheticum: In corde meo abscondi eloquia tua, ut non peccem tibi . Fratribus quoque circa ipsum conuersantibus dederat tale signum, ut si quando eum cum extraneis occupatum praedictum uersiculum recitare perciperent, illum, ne forsitan in uerba sibi nociua difflueret, curialiter ab eorumdem colloquiis expedirent.Itaque uulnus lateris, quoadusque uixit in corpore, diligenter uiro Dei celante, solus hoc frater Helias casu utcumque prospicere meruit. Frater uero Rufinus, ad eum scalpendum admissus, manu illud sensibiliter, sed fortuito, contrectauit ; Sad cuius contactum uir sanctus remurmurans grauissime doluit, et iam dictum fratrem inculpans, ut hoc sibi Dominus indulgeret adiunxit. De iis quae ante mortem sustinuit, fecit et dixit; de feruore ipsius et patientia; et de transitu eius et exsequiis. Iam beatissimus pater Franciscus, annis a conuersione sua decem et octo peractis, nullam uel modicam carni requiem dederat, sed per diuersas mundi partes praedicando laboriose circuiens, inusitatis eam et noui generis disciplinis affligere non cessarat; et quamuis ei in multis languoribus effluxissent dies praeteriti, duobus tamen annis, qui adhuc uitae eius erant residui, grauioribus coepit et magis continuis infirmitatibus perurgeri.Sed et licet caro naturali corruptelae necessarioque se praesentiret propinquare defectui, non tamen adhuc dissensit, quantum poterat, sub assueti rigoris lege teneri. In tantum enim uir reuerendus se sibi subiecerat, tantaque corpus harmonia spiritui concordarat, ut etiam carnis repugnantiam uix sentiret in omnibus quae spiritus agenda dictabat. Igitur uir sanctus spiritu ad omne bonum promptissimus, qui tanto hactenus animarum zelo feruebat, adhuc in praedicatione non desistens intendere proximorum saluti, corpus emortuum fecit in asino per ciuitates et castella circumuehi. Suadebant autem fratres eique cum omni precum instantia supplicabant, ut infirmitatibus suis medicorum auxilio subueniri permitteret: uidentes utique quod de die in diem magis magisque deficeret. Ipse uero consentire in hoc fratribus penitus recusabat, ueluti qui hactenus carnis curam non egerat, iamque dissolui et esse cum Christo multo melius anhelabat. Uerum quamuis stigmata Domini Iesu in corpore suo portaret quia tamen in ipso oportuit ea quae passionum Christi deerant adhuc amplius adimpleri , coepit et aliis languoribus infirmitas oculorum grauissima superaddi. Tunc supradictus frater Helias, quem ueluti loco matris elegerat et adhuc uiuens gregi suo pastorem praefecerat, compulit eum et rationibus induxit, ut sibi mederi permitteret, timens ne forte per incuriam penitus oculorum lumen amitteret. Cui uir sanctus humiliter obtemperans tamquam patri, plura suis ex tunc oculis medicamina patiebatur apponi, quamuis ingrauescente malo, nullius essent remedii. Tandem Reatam curandae iam dictae infirmitatis occasione perductus est, ubi, et domino Honorio papa tertio moram tunc temporis faciente, honorifice a curia Romana deuoteque susceptus est. Familiarius tamen ei prae caeteris dominus Hugo, tunc Ostiensis episcopus, affuit, quem uir sanctus eodem domino annuente Honorio, in patrem ac dominum prae cunctis elegerat, cuius se cum uniuerso Ordine suo tutelae commiserat, necnon et obedientiae mandato subiecerat, sed et eumdem, prophetico spiritu ductus, apostolico honori prouisum fore non solum uerbis praedixerat, sed et factis multimode praesignarat. Hic igitur erga uirum sanctum mirando dilectionis affectu flagrabat; hic pauperculo Iesu Christi, tamquam famulus domino, ministrabat. Contestabatur idem ipse postmodum ad apostolicam dignitatem prouectus, se numquam in tanta perturbatione fuisse, quin omne mentis nubilum in solo uiri Dei intuitu uel affatu discederet, subitaque serenitatis suauitas et iucunditatis dulcedo rediret. Unde et quoties ipsum uidebat, ei tamquam Christi apostolo reuerentiam exhibebat. Hic itaque beatum Franciscum, ut curam sui gereret, instanter admonuit; cui et ipse sanctus in hoc humiliter, sicut et in aliis omnibus, obediuit. Factis igitur cocturis in capite, uenis incisis, collyriis et emplastris adhibitis, nihil penitus ad sanitatem profecit ; quin potius ipsum malum medicaminibus multiplicatis accreuit. Ipse uero tot incommoda corporis in omni patientia et gratiarum actione sustinuit; despectisque corporalium membrorum molestiis, totam ad Deum intentionem, spiritu confortato, direxit. Et ut internae consolationi liberius posset intendere, quatuor fratrum, uirorum uirtutis , deputabatur custodiae, qui et omni sollicitudine insistebant ipsius non solum necessitudini corporis procurandae, uerum etiam quietudini spiritus obseruandae. Iam gloriosus pater, in tantarum non mediocriter uirtutum gratia consummatus, transegisse se dies uacuos reputauit; et quamuis esset ad exteriora corporis exercitia prorsus inutilis, semetipsum tamen adhuc ad triumphos noui certaminis incitauit. Dicebat enim: Incipiamus, fratres, Deo seruire. Incipiamus, inquit, et proficiamus, quoniam parum hucusque profecimus. Uolebat rursus ad simplicitatis redire primordia; uolebat leprosis contemptibiliter de nouo seruire, et ab hominum conuersatione ad loca remotissima se transferre. Ab omni quoque se cura regiminis cupiebat eximere, eo quod multis de causis periculosum assereret, maxime in hoc tempore, praelationis locum tenere; esse uero plurimis utile magis regi quam regere. Cumque moram faceret apud Senas, quasi mense sexto ante obitum suum, toto corpore grauius quam solebat attritus, propinquare uidebatur ad exitum. Festinato itaque de longinquo frater Helias accurrit, eumque in aduentu suo paululum respirantem secum ad Cellam de Cortona perduxit. Ubi dum stetisset per modicum, acrius inualescente morbo, deduci se rogauit Assisium. Quo postquam peruenit, facta est non modica totius exsultatio ciuitatis; et gratias agentes laudauerunt unanimiter Dominum, quod tantum penes se recondi sperauere thesaurum . Adductus igitur in palatium Assisiani episcopi, coepit non multo post totius corporis uirtute destitui et tam atrociter per singula membra torqueri, ut interrogatus an potius martyrium a carnifice sustineret, triduanam huiusmodi passionem, etsi pro uoluntate diuina sibi placitam et acceptam, grauiorem tamen quouis martyrio responderet. Cernens itaque proximare diem uitae nouissimum, quem per reuelationem iam biennio ante didicerat, conuocauit ad se fratres quos uoluit , singulosque, prout sibi dabatur desuper , benedixit. Cumque caligantibus oculis uidere non posset, sicut quondam patriarcha Iacob, manibus cancellatis, dexteram fratri, qui a sinistris eius sedebat, imposuit ; interrogansque quis esset et intelligens esse fratrem Heliam (quem, ut dictum est, substituerat loco sui), sic se uelle respondit. Primum igitur illi, ac deinceps uniuersis in eius persona fratribus benedixit, et bona illi plurima imprecatus, benedictiones in eo multimodas confirmauit. Quibus completis, adiecit: Ualete, filii, omnes in timore Domini et permanete semper in ipso, quoniam tribulatio uobis approximat et maxima super uos est futura tentatio. Felices autem illi sunt qui in bonis perseuerauerint , quae coeperunt. Tunc sine mora ad Sanctam Mariam de Portiuncula se transferri poscebat, uolens illic animam reddere Domino, ubi primo, ut dictum est, perfecte uiam ueritatis agnouerat. Illum quoque locum in omni reuerentia et honore fratribus custodire praeceperat; hunc specialiter asserebat diuinis obsequiis et orationibus congruum; hunc supernorum dicebat spirituum frequentia uisitatum. Igitur in loco sibi desiderato paucis diebus quieuit, donec tandem mortis horam instare cognoscens, duos ad se fratres uocauit, quibus de transitu eius uicino Laudes alacriter Domino decantare praecepit. Ipse uero, prout potuit, in hunc psalmum prorupit: Uoce mea ad Dominum clamaui, uoce mea ad Dominum deprecatus sums . Unus autem e fratribus qui adstabant, pro cunctis sollicitus, dixit ad eum: Heu, pater benigne, ecce filii tui remanent sine patre! Recordare igitur orphanorum quos deseris, et, omnibus culpis remissis, tam praesentes quam absentes tua sancta benedictione consolari digneris. Cui piissimus pater respondit: Ecce ego quidem iam uocor a Domino, fili! Fratribus uero meis tam absentibus quam praesentibus omnes offensas et culpas remitto, et eos sicut possum absoluo; quibus tu haec, fili, denuntians, ex parte mea omnibus benedicas. Porro Euangelium secundum Iohannem ab eo loco ubi incipit: Ante diem festum paschae sibi legi poposcit; deinde se cilicio superponi cinereque conspergi praecepit. Et sic, filiis circumstantibus et lugentibus, pater sanctus in Domino feliciter obdormiuit . 0 Unus autem ex illis, specialis eius discipulus, uir fama non modicum celeber, cuius nomen ideo subticetur eo quod tanto nollet praeconio gloriari dum uiueret, uidit illam gloriosam animam carne solutam in stellae grandis et radiantis effigie; uidit, inquam, ueluti super aquas multas, candida subuectam nubecula in caelum directe conscendere . Sic nimirum, qui contemptibilter in area uitae huius laboriosae spicam carnis terrena terendo confregerat , iam excussa palea , granum purum in horrea summi Regis ingreditur; sic mortali uita defunctus, aeternaliter uicturus, uiuo pani coniungitur, qui turbam Christi famelicam, ne in uia deficeret , de paupertatis horreo satiarat. Et bene super aquas multas in specie stellae, candida sub uectae nubecula , uidebatur ascendere; quippe qui mundus ex aquis terrenae delectationis assumptus multitudini populorum tam miraculis quam uita splenduerat et doctrina; quibus in lata perditionis uia quasi caecis errantibus luminosum iter pandens ad gloriam, eam, quae prius stricta paucis in illa gradientibus timebatur, ampliauerat se turmatim sequentibus uitae uiam . Regnat ergo diues in patria pro paupertatis transitoriae copia; regnat, inquam, sibi regibus huius mundi substratis, quos hic misera rerum pereuntium ditat inopia. Factus est itaque concursus populorum ciuitatis Assisii Deum unanimi iucunditate laudantium , eo quod tantum illis dignaretur commendare depositum. Erat autem primitus pro tanti patris subtractione planctus filiorum non modicus, qui non multo post in laetitiae canticum est conuersus. Uidebant namque nouum illud, quod fecerat Dominus super terram ; uidebant, inquam, non planctu sed plausu dignum miraculum, sacrum uidelicet corpus, Christi stigmatibus decoratum. Aspiciebant membra eius, morbida prius et rigida, iam tractabiliter pro tangentis se uoluntate flectentia; carnem quoque, duram prius et liuidam, ueluti pueruli teneritudine iam resumpta, mirando candore nitentem, et quasi carnis glorificatae speciem prae decoris magnitudine praetendentem. Gloriosum tunc erat in carne tam candida uidere similitudinem fixurae clauorum immo, nigros ut ferrum clauos ex ipsa carne formatos in medio pedum et manuum, dextrumque latus sacro sanguine rubricatum. Lacrimabantur itaque filii prae gaudio cordis , et osculabantur in patre signacula summi Regis. Facta est igitur nox illa, in qua sanctus decessit, in diuinis laudibus, in multitudine populi et luminarium claritate solemnis, donec, mane facto , cum uniuersis qui ex circumiacentibus locis copiose confluxerant, illic ciuitatis Assisii communitas tota conuenit. Sublatum ergo sacrum corpus cum hymnis et laudibus tubarumque clangoribus honorifice detulerunt, et sacras exsequias solemniter exsequentes, ramos arborum nihilominus in manibus acceperunt . Portantes autem filii pium patrem, ad ecclesiam Sancti Damiani, quam primam, ut dictum est, ipse construxerat, substiterunt; eumque filiabus ipsius, quas ibidem plantauerat, pauperibus uidelicet Dominabus et sacris uirginibus, ostenderunt. Et ecce pia mater illarum, prima scilicet illius religionis planta, re Clara et nomine, ad uidendum corpus dilectissimi patris cum filiabus admissa, coepit miserande nimium plangere super illum , nimirum cui ex cunctis mortalibus tam irrecuperabile subtrahebatur solatium. Sed et caeterae, quantum pudori uirgineo licuit, complanxerunt; tandemque singulae manus illius pretiosissimis gemmis ornatas deosculatae sunt; et sic efferendum, prout oportuit, cum dolore permaximo dimiserunt. Tunc perlatum est in ciuitatem corpus sanctissimum et in loco, ubi primum litteras puerulus ipse didicerat, ubique postmodum primitus praedicauerat, est sepultum, ut conuenienter felix initium mediumque felicius ac felicissimam consummationem per hoc sibi confluxisse pateret in unum gloriae cumulum. Quot annis post conuersionem uixit, qua die transiit, et sub quibus Romanae Sedis Pontificibus cursum suum peregit; de modo et temporibus canonizationis et translationis illius. Iam uiginti annorum spatium erat elapsum, ex quo primum gloriosus Christi confessor et leuita Franciscus consiliis euangelicae perfectionis adhaeserat et in uita mandatorum diuinae legis inoffenso pede cucurrerat. Transiit autem uenerabilis idem pater ex huius mundi naufragio anno Dominicae Incarnationis millesimo ducentesimo uicesimo sexto, quarto nonas Octobris, die dominico, sepultus, ut dictum est, in ciuitate Assisio. Coeperat autem cursum suum uir iste beatus sub illustri uiro domino papa Innocentio tertio, quem feliciter sub eiusdem successore consummat Honorio. Quorum prior, sicut in omnibus uiro Dei, ut supra dictum est, de Ordinis institutione consensit, sic et alter, ut in Regula tangitur, omnia eidem sancto benigne postmodum confirmauit. Quibus salubriter dominus Gregorius papa succedens, qui uidelicet in minore officio constitutus nouellam eiusdem religionis plantationem ab euellentium importuno impulsu defenderat et, donec firmius radicaret nutrierat, ac ueluti fidelissimus hortulanus ad multimodum cum Dei adiutorio fructum prouexerat, ipsum patrem sanctissimum, non solum innumeris et probatis famosum miraculis, uerum etiam cuius miraculosam conuersationem sensibiliter ipse cognouerat, amplius magnificandum duxit in terris, quem glorificatum iam nemo dubitabat in caelis. Nam anno Dominicae Incarnationis millesimo ducentesimo uigesimo octauo, habito cum cardinalibus et aliis quam plurimis ecclesiarum praelatis super ipsius sancti canonizatione tractatu, cum totius curiae Romanae frequentia et omnium praelatorum qui tunc penes curiam residebant, necnon et principum terrae et infinita populi multitudine, personaliter a ciuitate Perusina ad sepulcrum illius accessit, eumque glorifice cum missarum mysteriis, exhortatione sermonis, miraculorum recitatione, indumentorum gloria, luminarium rutilatione, campanarum sonitu, tubarum clangoribus, laudantium concentu et iubilo, laetantium applausu et tripudio, necnon et maximis, quae longum foret enarrare, solemniis, de communi uniuersorum consensu catalogo Sanctorum adscripsit, eiusque festiuitatem die obitus sui, id est quarto nonas Octobris, uniuersaliter per totius mundi partes solemniter celebrandam instituit ac mandauit, sicut et ipse suis postmodum litteris declarauit. Facta est autem haec ipsa beati Francisci canonizationis praeclara solemnitas die dominico, die kalendarum augusti septimo decimo. Anno uero Domini millesimo ducentesimo trigesimo, non modica fratrum multitudine pro ipsius sancti translatione, necnon et generali Capitulo celebrandis ad saepedictam ciuitatem e diuersis mundi partibus adunata, iam praefatus eorumdem specialissimus pater, dominus papa Gregorius, cuius certa sperabatur ad hanc translationis solemnitatem praesentia personalis, sed tunc temporis aliis quibusdam urgentibus Ecclesiae praepediebatur negotiis, solemnes illuc cum suis litteris nuntios destinauit, quibus suae non solum insperatae causam absentiae necessariam declarauit, sed et filiis, quos paterno consolabatur affectu, de quodam mortuo per beatum Franciscum resuscitato certius intimauit. Ad haec per eosdem nuntios crucem auream, opere quidem gemmario pretiosam, sed omni auro et gemmis pretiosius lignum Crucis Dominicae complectentem; insuper ornamenta et uasa quaeque ad altaris ministerium pertinentia, necnon et decentissima solemnibus usibus indumenta transmisit. Quae omnia pretiosissima basilicae beati Francisci, quae ab omni iurisdictione inferiore exempta sua construebatur auctoritate, cuius et ipse primarium lapidem fundamenti posuerat, assignauit; sed et alia non modica tam ad eiusdem fabricae quam ad instantis solemnitatis impensas donaria deputauit. Translatum est igitur corpus sanctissimum ad eamdem constructam foris prope muros ciuitatis ecclesiam, sabbato, kalendarum iunii die octauo, cum tanto uidelicet apparatu solemni, qui breui sermone describi non posset; tantaque, quae ad ipsius translationis festa confluxerat, multitudine populi, ut, ciuitate illum capere non ualente, gregum more turmatim circumquaque per campos accumberet. Porro, sicuti gloriosus hic sanctus multis in uita claruerat miraculorum prodigiis, sic et a die transitus sui usque in praesens ad ipsius patrocinia, non solum in loco ubi pretiosus ossium suorum thesaurus reconditur, uerum etiam quacumque parte terrarum pie et fideliter implorata, innumeris miraculis coruscare se gaudet Ecclesia. Nam caecis et surdis, mutis et claudis, hydropicis et paralyticis, daemoniacis et leprosis, naufragis et captiuis, omnium ipsius meritis aegritudinum, necessitatum seu periculorum remedia conferuntur. Sed et multi mirifice mortui suscitantur, operante haec omnia uirtutis Altissimi magnificentia, cui soli est omnis honor et gloria per infinita saeculorum saecula. Amen. 