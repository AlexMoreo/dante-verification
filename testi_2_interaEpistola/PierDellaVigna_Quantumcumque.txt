Rationalibus suis, super scolis ratiocinii, in diuersis mundi partibus diuidendis Quantumcumque sibi litigiosa Liguria, nostri pars utique laboriosa dominii, presentiam nostram uindicet et exhauriat curas nostras, inest tamen nobis cura precipua de Regni, seu uerius domus nostrae, quantalibet utilitate tractanda, ne, dum procellas Imperii laboriose componimus, aliquid negligenter omittere circa domestica uideamur. Nuper itaque non minus utili quam necessaria deliberatione prouidimus, quod residentia nostra, licet sit Baroli discreta per scolas, nostris tamen est dispendiosa profectibus et interdum uenientibus a remotis ratiocinia posituris est officialibus sumptuosa, sicque propterea ne fiscalibus obuiet utilitatibus et priuatis, scolas ipsas pro concurrentium utilitate localiter recte prouidimus dirimendas, utque cuiuslibet uestrum officium infra decretorum sibi fines iustitiaratuum limitetur. Quocirca uestrae fidelitati precipimus, quatenus, receptis presentibus nostrae serenitatis apicibus, uos, notarie et magister, scolam ratiocinii nostri Monopoli statuatis, moraturi ibidem, et officialium iustitiaratus Terrae Barensis et Terrae Ydronti ratiocinia recepturi. Tu iudex, scolam Melfiae decretis tibi similiter Capitanata e et Basilicata e iustitiaratibus studeas ordinare. Tu quoque, iudex Petre, scolam tuam Caiaccia e deputes et officium tuum in iustitiaratibus Aprutii, Terrae Laboris et Principatus, tam sollicite quam fideliter exequaris nostrum singulis decretum cuiuscumque roboratum signo notarii habituris. Cumque multa sit salus, ubi multa sunt consilia, uolumus et mandamus, quatenus uobiscum ad inuicem super dubiis conferatis, quod de quacumque re magis expediens et salubre uideritis, communi consilio discussuri; mandata quoque generalia, quae communiter hactenus recepistis, ut particularis ex eis et integra uobis habilitas offeratur, autenticari per manum publicam faciatis, autenticatis taliter autenticorum robur, penes quoscumque remanserint, habituris, quod, si notariorum eorum singularitatem insufficientem fore uidebitis, adiectione nouorum, eorum insufficientiam utiliter suppleatis. Uos preterea, notarie et iudex, oculos apertos specialiter habere precipimus super pelago ratiocinii Thomae de Brundusio et siclariorum Apulia e, ut per incuriam uestram in eos nostra curia non fraudetur. 