Sacre famis et angelice uiro dilecto forti, Iohannes de Certaldo inimicus Fortune, in Eo salutem qui bonis exurientes impleuit.
Tue, frater, promotionis affectus, tueque consolationis exuries, non aliter quam in tuo, meo candescit in pectore: quia nos fecit unum ille Deus excelsus, qui predestinauit nos esse suos a creatione octaui celi. Tacui enim, carissime, diu, ammirationis causa non modicum occupatus, et admirando perterritus adhesit lingua palato, nec ut debui te meis in amxietatibus licteris uisitaui. Sed ne te forte ponam mee ammirationis causa in coflictu, scribam et licitam ammirationis causam reserabo. Nouit Deus me positum in medio nationis peruerse, et ibi uariis ac intollerabilibus continue agitari procellis: et ideo si mea memoria multis amxietatibus implicata non errat, audiuisse me recolo, te pie matris ubera iam dimissa, chorum eliconidum puellarum intrasse. Ibi tuam puerilem etatem earum educationibus roborando, et uago atque interno intuitu elementa gramatice numerando, et sillabas etiam, et per dictionum siluas octupliciter ambulabas, eorum facies, quas modos singnificandi uocamus, et per quas inuicem construuntur, perspiciens ac accentus; et si non fallor, quandoque dyaleticam ymitabas, que sint incomplexa querendo, et per plexum passumque silogismorum labencium modos conabaris aspicere. Et cum in recthorice sermonum generibus ingenioso uenabulo peragrares, tuorum feruens amor habendi, te inuito, de pio sinu Rachelis ad Lie gremium transtulerunt. Heu! humanarum mentium cecitas, et insatiabilis aceruos auri congregandi cupiditas, in quibus animi serenitatem cogitis obfuscari, trahentes eum ab ecternis delitiis, in quibus a Primo Motore creatus est, ipsum in mundanis mortalibus et caducis cura continua miseriime sordidando! Sed quid in te? Mangna Iunonis munera nequiuerunt Palladi tollere iura sua: sed a te scientie congnita margarita, mercantium habitu palliatus, sacra studia septabaris, et aquas elyconici fontis furtiue gustabas auidius, magis quam palam tunc tuo gucturi dulciores; et quia in fortiorem etatem euaseras, uiso iam per arismetricam parium dispariumque numerorum uirtutes, uoluptuosam musicam sequebaris, et congnito quomodo suis triformibus uiribus in hominum uultus natura utatur, metrica scilicet ricthimica et armonica, geometrie figuras aspiciebas, diuersas suas mensuras studio celebri perquirendo. Hinc igitur ad astra transfereris, et circulationem uagorum luminum rimaris et sydera, hic Cynthie motus uarios tuo intellectui reserantur, et qualiter ipsa depositis cornuis formam capiat circularem, non ipsius defectus nec uirtutes multiplices ingnorando; hic uides Stilbonis regiones intrantibus quibuscumque concordes; hinc feruentis amoris radios rutilantes, Cithereie domus ascendis; et per consequens intras rengnum lucidum mangni Yperionis filii, et ipsius stellarum principis notas effectus. Sed tibi non istud sufficiens, aggrederis castra Mauortis belligeri, et rubicundi coloris causam perscruptaris; et argentee etatis tecta regis subintrans, sua moderata iudicia laudas intuendo. Hinc antra patris expulsi perquirens, inhertia sua dimissa, tendis ad nidum Lede, quem super septemtrionalem et australem polum firmatum respicis et erectum; equinotium curuumque zodiacum admiraris, et non absque arismetrica numeratione consideras sydera posita in Amone frixeo, Tauro et gemina prole Lede, uidens ulterius Cancri tropicum, et ora uiolenti Leonis nemei Ellem post tergora retinentis. Hinc oculo auido equinotium transiens uides Cheles, et Phefonte securior ambulans uiam ustam, animal missum contra Orionem a Pallade respicis et Chyronem, cui sequitur Amalthea mater, troyana proles et Piscis binus: et post istis alias quamplures figuras sub diuersis climatibus positas respicis claro uisu. Te igitur, carissime, tam delectabilia tam animum actraentia agente congnioui si recolis, et tui gratia tante dulcedinis effectus sum particeps, tuils insimul et amicus: in tam alto misterio, in tam delectabili ac sacro studio prouidentia summa nos iunxit, quos equalitas animi iunctos tenuit retinet et tenebit. Et iam tam mirifice scientie peritus effectus, tibi uidi altissimi poete Maronis uisitare sophyam, et dulciloquos uersus Ouidii, te Cythereya mouens, Caliope modulante canebas; et Lucanum Statiumque crudelia bella dicentes prolatu ferocissimo recitabas, et cum istis prosayca uerba Salustrii ac Titi Liuii romanorum scribe perspicui. Et hinc ad Cyrram anelando libros phylosophycos atque sacri eloquii perquirebas, et religionem cultumque deorum seruando, debite ipsorum gratiam affectabas, incomparabiliter laudans studia et uitam pacificam et quietam: hec enim omnia amicum animum delectabant, et in eum studendi desiderium augebant. Sed qualiter in motu subito uaporis accensi per aerem, celum nitidum intuens, securus oculus admiratur, sic cor meum in pace quiescens, de te meditando prescripta, cum te una die subito belligerum audiui, fuit admiratione repletum, et dicens *heu!* emisi suspiria luctuosa. Aiebat enim quidam quod cum Fortuna, mundanarum rerum mutatrix, longe felicitati Marrensium inuideret, eos de auge sue uolubilis rote uolens ad angunlum terre reducere, mouit ciuilia bella, et eis in armis furentibus Gaptos opposuit, et Baroli terram per consequens diuisit in partes: in qua tu moram tunc temporis trahens, an indingnationis assumpta causa contra Gaptos, uel amicitie uinculo Marrensibus alligatus ingnoro, tamen scio Marrensium partem totis uiribus adiuuasti: cum qua enim ut fertur, ita ferox et tam pietate nudatus agebas, quod uias in hostes nisi sanguine fusas habere aliqualiter non gaudebas, ibi consilia dando crudelia, et homines ad bella uerbis acerrimis incitabas; manus etiam, pedes et capita aduersariorum truncando, eas in clippeis affigebas; tuorum et ur in domibus inimicorum ponendo, flammas inextinguibiles aspicere letabaris; milites meritorios peditesque summendo, uallis lingneoque munimine cingens domus, et uias teretum cathenarum ligatas insultantibus denegabas: necnon balistis balistariis et fundibulariis premunitus, longinquas esse aduersas acies coegebas, et miris orationibus corda hominum ad crudelia disponebas. O! quam plura etiam dicebantur, in quibus maiores uires impietas assumebat! Sed hec audita doloris causa mota sunt uiscera cordis mei: et secundo et tertio ante quam crederem, sub iuramenti fide iterato uolui audire, et cum iam narrata a me miserrime crederentur, a dicentibus semotus aliquantisper, tales de te cepi cogitationes habere: *Quis furor hunc mouit? que Heumenides cor pietate uallatum intrarunt? Hic pacificus, hic in infima mansuetudine positus, etiam propria, rissas causa fugiendi, perire sinebat: et nunc tante iniquitatis accensus aliena defendit. Heu! quam periculosum est mites turbare! Nulla deterior ira quam mitis*. Et oculos post hec erectos ad celum, uerbis sepe singultibus fractis sic cepi dicere: *O Pallas sapientie quietisque per consequens dea, quid est hoc? Nunquid Bellona nunc possidet tua castra? et quibus liber facilis parabatur, scutus apponitur, et loco calami ensis euaginatus porrigitur? et ubi propter quietem perpetuam delitie summebantur, nunc lorica induitur et efficitur quis robustus, et capud inclinatum supra librum ut intellectus et memoria iuuaretur, armatum galea superbiendo erigitur? Sic ostenditur. Nonne iste ab infantia sua in tuis fuit laribus educatus? Sic certe; unde igitur ad tantam austeritatem uenisse, nisi ut dico procederet? Mirum enim est a fauo mellis uenena aconita prosilire. Et tu, o Iuno inuidarum diuitiarum donatrix, que nedum audaces facias perquirentes, sed etiam quam habent aufers tribuendo timorem, in hunc morem tue nature contrarium seruauisti? Uertatur admodo celum retro, posquam ubi ab infancia liberalium artium doctrina moratur, ubi quies animi ex ui nature colligitur, ubi pax Dei colendo pietatem perquiritur, inda furor belli ciuilis exotitur et nutritur!*. Sic fans diuersa pericula quasi ante oculos posita intuebar, yidelicet Mario et Sille, Pompeio et Cesari atque aliis ciuilia bella mouentibus prosecuta; et talia cogitans, non poteram sine timore tui periculi permanere: posito quod in processu temporis, cum audirem mangnianimitatem tuam et tui ingenii laudabilia recitare, non impediente timore gaudebam. Et si pro tue ciuitatis re publica euenisset, nescio quem Oratium Coclen uel Mutium Sceuolam aut Marcum Curtium te in laudibus posset excedere: posito quod ad hec, ut postea audiui, non minor causa quam rei publice utilitas te mouisset, uidelicet amicitia, pro qua etiam ipsa res publica dimictitur et uastatur, cum in Euangelio testetur immutabilis Ueritas: *Maiorem caritatem nemo habet quam ut animam suam ponat quis pro amicis suis*. Et hoc considerans pluries, destiti a scribendo, cum non tantum semel te per meas licteras reprehendere cogitassem. Sed quid in uerbis ulterius protelor? Dolui cogitando peiora, que adiuuante Deo cessarunt, et tua perspicua facta duratura permanserunt in euum: et post longum laborem finem attigistis optatum, scilicet pacem, propter quam ut in amxietatibus amxia erat anima mea tecum, sic in tranquillitate pristina est reuersa: quam tibi annuo seruaturam, cum continuo debeas recordari, quod *pax est mentis serenitas, tranquillitas animi, cordis simplicitas, amoris uinculum et consortium caritatis. Hec est, inquam, que simultates tollit, bella compescit, comprimit iras, superbos calcat, humiles amat, discordes sedat, inimicos concordat, cunctis est placita; nec alienum querit, nil deputat suum, et docet amare que odisse non nouit, extolli nescit nec inflari. Hanc ergo quis accipit teneat, quis perdidit repetat, quis ammisit exquirat: quoniam qui in eadem non fuerit inuenctus, abdicatur a Patre, exheredatur a Filio, nihilominus a Spiritu sancto efficitur alienus; nec poterit ad hereditatem Domini peruenire qui noluerit testamentum pacis seruare*. Quantum igitur bonitatis in ista consistat considera recto corde: ut si nubilosum tempus quod claruit zeffiro expirante, iterum turbaretur, quid sis facturus angnioscas. Ex predictis uero admirationes multiplices procedebant, que quamdiu occupatum cor tenuerunt, tantum etiam ad scribendum manus offitium occuparunt: sed nouas licet dulces admirationes in animo requiescunt, quia nisi disgregatrix amicorum obliuio occupet mentem tuam, michi turbinis dissoluti letitiam scribere debuisses, ut simul tecum uerba canerem Symeonis: *Nunc dimictis seruum tuum, Domine, secundum uerbum tuum in pace*. Necnon et amico nouam singnificare letitiam debuisti, quam tibi prosperante fortuna sentio nouiter esse concessam: nam ut retulit communis amicus, amicis tuis mediantibus tibi bonum unicuique inuoluto mundanis desiderabile coniuncxisti, uxorem uidelicet, que, ut mihi predictus retulit amicus, nobilis ac pulcra testatur; quam etiam cogito bonam fore, si te eligentem considero et datores. Audiui etiam Iunonis debita mirabiliter fuisse peracta, et ut credo, Ymeneus letus faces tenuit circa torum: de quibus omnibus gratulor iuxta posse. Et certe si tibi prolem Lucina concederet, quod faciet prout credo, non mihi modicum gratum esset, ut ea in meis manibus permanente, aqua sacri baptismatis lauaretur, ut quos amicitia iungit, spiritualis congnatio iungeret uinculo artiori. Cum igitur nunc tibi sit satis posse noue sotie complacere, et idcirco tua studia deposueris, in partem sine dubio autoritatem phylosophi prosequendo dicentis: *Nemo potest uxori et phylosophie deseruire*, ac etiam tempus perditum circa rissas uelis in tuis mercimoniis reparare, ex istis audaciam summam, cum perfecte deuotionis sinceritas exigat, ut quis in sua necessitate recurrat ad sotios et amicos, nec uulnera pudoris celata piis oculis amicorum uereatur detegere; et ad te munus non modicum postulabo. Nam cum pridem casu fortuito peruenisset ad manus meas liber pulcerimus, fraternas acies et Tebanorum conflictum suis metribus demonstrantem emi pro pretio competenti; sed cum sine magistro uel glosis intellectum debitum non attingam, recordatus tui Tebaydos, proposui eum tibi amicabiliter querere per presentes; quem ut mihi prestes affectanter exposco, tantum quod glosas illas in meo breuiter redigere faciam et remictam. Erit enim mihi obsequium maximum, et tibi ut puto, non erit ad presens incommodum. Seruias igitur amico desideranti in tuis beneplacitis fatigari: et quod facis fac cito, cum bis seruiat cito seruiens. Scio enim, si scires qualiter Uenus Iuno et Raynusya me offendant, insimul omnes et in solidum unaqueque, pietate motus micteres absque mora, cum mihi nullum solatium remanserit amplius, nisi, uisis meis decretalium lectionibus, me ab eis quasi fastiditus extollens, alios querere libros; et in eis legendo, ut peregrinus non hospes in castro percurro, et aliorum legendo dolores, iuxta uerbum illud: *Solatium est miseris sotios habere penarum*, aliquantulum mitigo penas meas, quas per presentes tibi singnificare non curo: cum nouiter sis in letitie terminos reassumptus, ipsam nolo meis amxietatibus perturbare, nec etiam mea incommoda ut arbitror essent uerbis aliqualiter explicanda, sed lacrimis, et ideo hanc epistolam fimbriabo quibusdam querulis clausulis et quiescam. Sentio heu! ponderosa et difficilia nimis flagella Fortune, que non modo leuia, non modo facilia, sed ridicula et iocunda censentur, ut sunt, si quando ratio libera intuetur, et quidquid grauitatis uel difficultatis afferre uidentur, scio non afferunt, ymo totum coangunt: et in patientis languiditate inueniunt ueludi dulce suapte, gustui febricitantis appositum. Proinde sicut amxius eger, sue conditionis ignarus, ualitudinem animus persepe suspirat, quam in desiderio summi boni, etiam per nebulas interiores, licet uix adhuc perspicio. Sed quamuis animus qualiquali tristitia in huiuscemodi caliget memoria, contra rationis imperium nunquam prorsus ab ingruentibus pro parte negotiis, uel iracundie stimulo uel torpore negligentie me subtraxi: et hinc est quod cum rege humillimo cupio desiderare carissime. Propterea clamito ego ad te, et deploro toto cordis anhelitu, quatenus bene merite tue consolationis oraculum mihi mictas, ut forte ueniat zeffirus ille celestis, quem non unquam uiolentia sancte oppositionis angariat, unde credimus rengnum celorum uim pati; tenebras meas dissipet, et diluat dissipatas, quo perspicacius gradum amandorum distinguam; et distinguens afficiar ordinate, ac ordinatis affectibus pre concordia carnis et spiritus, non leuia grauia sentiam, non bonum malum et malum bonum paralogizatus a fallacia mundi oppiner: sed que leuia sunt et iocunda, iocunde recipiam, et ad uere pestifera, non minus quam puer ad anguis aspectum, formidando pallescam. Opto ut bene ualeas.
Scripta sub monte Falerno apud busta Maronis Uirgilii, iulii kalendas IIII.