Generoso militi domino Maghinardo de Caualcantibus preclaro regni Sicilie marescallo.
Miraberis, miles egregie, quod tamdiu distulerim ad te scribere; nec dubium quin accusandus essem, ni in contrarium surgeret honestissima, esto odiosa, tam longe dilationis causa. Audisse potuisti, ni fallor, quoniam infirmus fui. Heu michi! dixi fui quasi non sim: imo sum, et, quod multo peius, nulla de proximo spes michi salutis est. Quod ut clarius possis aduertere, etiam si alia scribenda occurrant plurima, hoc unum, scilicet que michi diu egrotanti nec ad te scribenti uita fuerit et sit, libet explicare paucis, et potissime postquam paxillum his diebus, quasi sim e faucibus eductus Orci, concessum est respirare fesso. Posquam igitur, honorande michi semper, te ultimum uidi, semper uita fuit fere simillima morti, afflicta tediosa et sibimet odiosa, non unico tantum uexata stimulo. Nam ante alia incessabilis michi et igneus pruritus fuit et est, sic et scabies sicca cuius abradere squamas aridas et scoria die noctuque uix sufficit unguis assidua, preterea uentris ponderosa segnities, renium perpetuus dolor, splenis turgiditas, bilis incendium, tussis anhela, raucum pectus et attonitum caput, necnon et alia plura, que si enumerem, corpus omne languidum et humores in se discordes omnes facile dices. Ex quibus fit ut michi sit celum inspicere graue, onerosa corporea moles, titubans gradus, tremule manus, pallor stigius, appetitus cibi nullus et rerum omnium displicentia; odiose michi sunt littere, et qui nuper amantissimi erant libelli displicent, animi remisse sunt uires, memoria fere nulla et hebes ingenium; cogitationes omnes mee in sepulcrum declinant et mortem. Et quod michi precipuum solamen erat, sublatum est: Muse, quarum celesti cantu oblectabar aliquando tangenti Marone et Petrarca nostro aliisque nonnullis sacro plectro castaliam liram, obmutuere, et silet camerula quam consueram sentire sonoram; et breuiter, in tristitiam tendunt omnia mea. Stant tamen inter tot mala uiuax oculorum acies, nec ulla adhuc infectus nausea stomacus, et post fricatam unguibus diu scabiem gratissima somni quies: his pauculum refocillor subsidiis. Remedia nulla michi sunt, nec hic medicus nec medela, etsi sit nulla michi fides in illis: uiuo natura et appetitu ducibus. O miserum me! si me uideris, uix agnosces: non oris habitus ille priscus, non oculorum letitia est; adeo ossibus impressa pellis, ut Erysithon uidear potius quam Iohannes, et effetum corpus exangue cadauer quam animata congeries. Et sic quid de me futurum sit, ipse non uideo; mortem cupio, que non equidem intempesta foret: sexagesimum enim annum ago. Satis, imo multum uixi, et uidi que proaui non uidere mei, nec quid noui, etiam si duplicentur anni, uidere queam iure expectare debeo, ni forte uolitare montes et flumina in fontes redire sperauero, quod ridiculum est. Si ergo ueniat, minime egre suscipiam, ut iam afforet malorum finis omnium antequam grauior amicis efficiar. Et ne te ulterius afflictionibus meis afficiam, habes cur non scripserim, habes quid sentiam, et quid cupiam habes.
Hucusque, miles inclite, II ydus augusti, tribus tam paucis litteris diebus concessis continuis, scripseram: nec erat animus michi preter recommendationes aliquas superaddere, et insequenti die litterulam claudere. Sane nouo et anxio euentu quod disposueram sublatum est. Nam eadem qua supra die, cadente iam sole, debilem fessum et uix spirantem ignita febris inuasit repente tanto cum impetu, ut primo impulsu me uictum crederem: et sic conscendi lectulum, ratus non amplius meis pedibus descensurum; et crescente nocte crescebat incendium. Ego autem infesto ardore et acri capitis dolore uexatus, suspiria emictens ignea et tenues quandoque uoculas passionem testantes meam – non enim michi mos est mugitus emictere, ut plerique faciunt – huc illuc ferebar queritans motu illo febrem ludere et paruo uestimentorum frigore ethneum sedare incendium. Et quoniam aduersus tam ualidas caloris immensi uires me exaustum et imbecillem sentiebam, in finem meum me omnino iturum rebar, et de uita presenti desperans, de futura cepi meditationes intrare; et dum me scelestum hominem ante tribunal Iudicis cuncta cernentis primo a corpore egressu iturum noscerem, et iustam eius iram in crimen meum seueramque censuram mecum reuoluerem, tantus me pauor intrauit, ut tremerem totus et ueras mei conscius emicterem lacrimas. Adstabat michi sola ancillula quedam, cuius multis annis obsequio usus sum, que me uidens et existimans quoniam egritudine uictus lacrimarem, et incompte ac insipide satis cepit conari pauculas uires meas in patientiam erigere. Ego autem medio ardoris in estu ridebam illius inscitiam, et te et amicos alios, etsi absentes essetis, tanquam presentes post trepidationem illam ingentem alloquebar, et orabam tacite, quibus poteram mentibus, ut intercessionibus uestris michi a Deo facilem impetraretis exitum Eumque erga me mitem misericordemque uotis faceretis supplicibus: et nonnunquam, me ea hora expiraturum existimans, uale tibi reliquisque dixi. Quid multa? Cum in profundissimam noctem uenissem, et ecce iudicio meo ignis extrorsum ab intrinsecus emissus, ab umbellico in fundum usque uentris et dextrum inguen, cuncta corripuit: ex quo sperans egressuram febrem cum ardore illo, paululum patientius cepi expectare exitum. Sed cum in cassum cedere expectatum aduerti, Phetontis memor incendii cepi michi ipsi timere ne fulmine illo in cinerem iturus essem, et quam ante optaueram mortem expauescere. Interim post longam expectationem dies eluxit, et uocatis ex rusticanis amicis quibusdam ostendo euentum. Mirantur omnes; et cum nil haberent aliud quod prestarent, iuere in consilium. Hortantur ut medicum aduocem, quod ego tanquam superfluum aspernabar, consuetus nature accidentium quorumcunque in diem usque illam curam permictere. Tandem, ne uiderer id potius ob auaritiam facere quam ob sinistram medicorum habitam oppinionem, aduoco: nec credas uero Apollinem, quem primum nouisse uires herbarum aiunt, seu epydaurium Esculapium uel iuniorem horum Ypocratem chium, sed assuetum curis uillicis hominem equidem satis affabilem et circumspectum. Is autem, postquam uidit igneam illam maculam, e uestigio epatis feruentis opus esse dixit superflua nocuaque ad exteriora mictentis, eumque morbum festina curatione indigere: que si fieret, salus adesset illico; si uero differatur per diem tantum, me infra quartam in certissimam iturum mortem ratione monstrata. Timui, fateor, iussique medici sequeretur imperium. Nec mora: parantur in scarnificationem meam instrumenta, ferrum et ignis; et accensis lampadibus et in meam carnem extinctis atque infixis et demum sublatis, et crebris cultro tonsorio, eisdem locis ante preustis, ictibus fracta cute, iterum et iterum apponuntur non absque maximo cruciatu meo; et sic his attrahentibus, non ante destitere quam multum sanguinis, imo, ut medicus asserebat, ueneni letalis emungerent. Quo peracto, *Sanus es* inquit medicus, quod ego facile credidi, quia plurimum cum sanguine abiisset febris infeste; et ego, qui per duas precedentes noctes somnum non ceperam, in illum solutus paxillulum quietis assumpsi. Hinc michi primum aliquantulum spei future ualetudinis affulxit, et demum de die in diem aucta est; et sensim prisce cepere redire uires, adeo ut iam manus, esto debilis, ut uides, sufficiat calamo. Uerum in alacriorem materiam transeamus. Audiui te sacros celebrasse ymeneos, face tamen nocturna, ex quo arbitror te id iniisse consilium quod tibi quibus potui rationibus suaseram. Si sic est, aut quecunque sit alia, oro precorque Deum superosque reliquos ut tibi sibique bonum faustumque sit hoc coniugium, eique leta et cito subsequatur proles. Queso illi me commendatum facias, nam uti te diligo pio integroque mentis affectu, sic illam, esto incognitam, tui amore; et licet non sperem eam uidere, tamen cupio eique reuerentiam exhibere condignam. Et, ne longius gemina euagetur epistola augusti IIII ydus incepta et U kalendas septembris in finem deducta, recommenda me magnifico militi domino Americo et Salici fratri tuo, et saluta Forchettam. Et longum uale.
Certaldi die qua supra.
Iohannes Boccaccius tuus.