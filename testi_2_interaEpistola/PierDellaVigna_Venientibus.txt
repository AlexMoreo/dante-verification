Uicario, ut diffidet Ianuenses rebelles Imperii, qui mentiti sunt fidem, quam promiserant Uenientibus ad presentiam nostram pridem nuntiis Ianuensibus et pro parte totius Communis eorum fretis litteris, ac auctoritate ipsorum promittentibus et iurantibus fidelitatem nostram seruare ac nostris stare beneplacitis et mandatis, nos, ex imperialis clementia dignitatis, qua gloriosius reputamus misericorditer ignoscere subditis et eos in nostra gratia reformare quam eorum desiderare uindictam, per eosdem nuntios et pro parte Communis eorum prestitum iuramentum benigne recepimus, ad ciuitatem ipsam speciales nuntios cum litteris nostris benignius transmittentes, qui recepto, sicut moris est, fidelitatis ab omnibus iuramento, eos restitutionis nostrae gratiae certos efficerent et iucundos. Sed cum iidem contrarium inuenissent, fidem eorum, qui pro parte Communis ad nos uenerant, in sui promissione mentitam et uoluntates omnium in perfidia potius quam in promissa fidelitate nostra deprehenderent obstinatas, ad nos sine quolibet effectu reuersi, nuntiarunt Ianuenses in errore et rebellione solita pro eorum infortunio perdurare. Cum igitur inuitis gratia non prestetur, ac in contemptores gratiae ac rebellionis amicos in proximo maneat debitae iudicium ultionis, eos tamquam infideles cum fidelibus nostris participare nolentes nec uti aliqua commoditate cum eis, fidelitati tuae mandamus, quatenus de cetero Communi Ianuensium opportunitatem, quam tecum in terra tua soliti sunt habere, penitus deneges et diffides eos tamquam inimicos nostros et Imperii per nuntios speciales, dampna rerum et personarum ipsis, ubicumque se facultas obtulerit, inferendo. Nos enim, qui usque modo cum patientia dissimulauimus insolentiam et perfidiam eorumdem, ipsos ad conuersionem et penitentiam expectantes, in eorum ultionem contra eos amodo potentiae nostrae brachium taliter extendemus, ut, cuius gratiam contempserunt, digna iram et indignationem sentiant ac uindictam. 