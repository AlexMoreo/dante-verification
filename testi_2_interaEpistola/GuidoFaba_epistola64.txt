O. de Mediolano Bononie potestas et consilium ciuitatis eiusdem uiris nobilibus A. et B. suis ambaxatoribus salutem et prosperitatem. Licet multa sapientia sit in uobis, tamen non indigne possumus admirari, ex eo quod uestra prudentia non apparet super negotiis publicis promouendis. Nam F., qui dicitur imperator, gentes congregat ex aduerso et nobis adiutor aliquis non apparet. Unde uobis quasi dormitantibus imperamus, ut a somno surgentes sollicitetis electam militiam Lombardie, ut in nostrum subsidium ueniat properanter, considerando, quod moram trahit ad se periculum in hac parte. 