Simon miseratione diuina tituli sancti Martini presbiter cardinalis, ducatus Spoletani, Marchio, masse Trabarie rector, apostolice sedis legatus nobili uiro potestati salutem in domino.
Uolentes, quod regimen ciuitatis, quam ad fidelitatem sancte matris Ecclesie in eminentis fidei constantia continuo experimur, per uos et officiales uestros sine difficultatis et impedimenti alicuius obstaculo peragatur, considerantes etiam uestre fidei puritatem, quam erga eandem ecclesiam habere uos nouimus argumento probabili, presentium uobis auctoritate plenam et expressam absolutionem et licentiam impertimur, ut idem regimen uestre bonitatis arbitrio absque capitulorum ipsius ciuitatis obseruantia, a qua uos et uestros officiales, iudices et notarios decreuimus absolutos, prout uobis uidebitur, peragatis, et si hactenus ab ipsorum capitulorum obseruatione in aliquo uel aliquibus discessistis, uos et uestros auctoritate qua fungimur reddimus absolutos, nolentes, quod occasione huiusmodi aliqna uobis per comune uel speciales ciuitatis eiusdem inferatur molestia uel rationis exhibitio aliquatenus exigatur. In cuis rei testimonium presentes litteras fieri iussimus et nostro sigillo muniri.