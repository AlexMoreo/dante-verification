In Christo sibi reuerendissimae dominae ac prae cunctis mortalibus diligendae sorori Agneti, illustris regis Bohemiae germanae, sed iam summo caelorum Regi sorori et sponsae, Clara humillima et indigna Christi ancilla et dominarum pauperum serua, salutis gaudia in auctore salutis et quidquid melius desiderari potest. De sospitate tua, felici statu et successibus prosperis quibus te in incepto cursu ad obtinendum caeleste brauium uigere intelligo tanto repleor gaudio, tantaque in Domino exsultatione respiro, quanto te noui et arbitror uestigiorum pauperis et humilis Iesu Christi tam in me quam in aliis ceteris sororibus imitationibus mirifice supplere defectum. Uere gaudere possum, nec me aliquis posset a tanto gaudio facere alienam, cum, quod sub caelo concupiui iam tenens, callidi hostis astutias et perditricem humanae naturae superbiam et uanitatem humana corda infatuantem te quadam mirabili ipsius Dei oris sapientiae praerogatiua suffultam terribiliter ac inopinabiliter uideam supplantare, absconsumque in agro mundi et cordium humanorum thesaurum incomparabilem, quo illud emitur a quo cuncta de nihilo facta sunt, humilitate, uirtute fidei ac paupertatis brachiis amplexari; et, ut proprie ipsius apostoli uerbis utar, ipsius Dei te iudico adiutricem et ineffabilis corporis eius cadentium membrorum subleuatricem. Quis ergo de tantis mirandis gaudiis dicat me non gaudere? Gaudeas igitur et tu in Domino semper, carissima, nec te inuoluat amaritudo et nebula, o in Christo dilectissima domina, angelorum gaudium et corona sororum; pone mentem tuam in speculo aeternitatis, pone animam tuam in splendore gloriae, pone cor tuum in figura diuinae substantiae et transforma te ipsam totam per contemplationem in imagine diuinitatis ipsius, ut et ipsa sentias quod sentiunt amici gustando absconditam dulcedinem, quam ipse Deus ab initio suis amatoribus reseruauit. Et omnibus quae in hoc fallaci mundo perturbabili suos caecos amatores illaqueant penitus praetermissis, illum totaliter diligas, qui se totum pro tua dilectione donauit, cuius pulchritudinem sol et luna mirantur, cuius praemiorum et eorum pretiositatis et magnitudinis non est finis; illum dico Altissimi Filium, quem Uirgo peperit, et post cuius partum uirgo permansit. Ipsius dulcissimae matri adhaereas, quae talem genuit Filium, quem caeli capere non poterant, et tamen ipsa paruulo claustro sacri uteri contulit et gremio puellari gestauit. Quis non abhorreat humani hostis insidias, qui per fastum momentaneorum et fallacium gloriarum ad nihilum redigere cogit quod maius est caelo? Ecce iam liquet per Dei gratiam dignissimam creaturarum fidelis hominis animam maiorem esse quam caelum, cum caeli cum creaturis ceteris capere nequeant Creatorem, et sola fidelis anima ipsius mansio sit et sedes, et hoc solum per caritatem qua carent impii: Ueritate dicente: Qui diligit me diligetur a Patre meo, et ego diligam eum, et ad eum ueniemus et mansionem apud eum faciemus. Sicut ergo Uirgo uirginum gloriosa materialiter, sic et tu, sequens eius uestigia, humilitatis praesertim et paupertatis, casto et uirgineo corpore spiritualiter semper sine dubietate omni portare potes, illum continens, a quo et tu et omnia continentur, illud possidens quod et comparate cum ceteris huius mundi possessionibus transeuntibus fortius possidebitis. In quo quidam mundani reges et reginae falluntur, quorum superbiae usque ad caelum licet ascenderint, et caput earum nubes tetigerit, quasi sterquillinium in fine perduntur. Super his autem quae me iam tibi reserare mandasti, quae scilicet essent festa quae forte, ut te opinor aliquatenus aestimasse in uarietate ciborum gloriosissimus pater noster, sanctus Franciscus, nos celebrare specialiter monuisset, caritati tuae duxi respondendum. Nouerit quidem tua prudentia, quod praeter debiles et infirmas, quibus de quibuscumque cibariis omnem discretionem quam possemus facere nos monuit et mandauit, nulla nostrum sana et ualida nisi cibaria quadragesimalia tantum, tam in diebus ferialibus quam festiuis, manducare deberet, die quolibet ieiunando, exceptis diebus dominicis et die Natalis Domini, in quibus bis in die comedere deberemus. Et in diebus quoque Iouis solitis temporibus pro uoluntate cuiuslibet, ut quae scilicet nollet, ieiunare non teneretur. Nos tamen sanae ieiunamus cotidie praeter dies dominicos et Natalis. In omni uero Pascha, ut scriptum beati Francisci dicit, et festiuitatibus sanctae Mariae ac sanctorum apostolorum ieiunare etiam non tenemur, nisi haec festa talia in sexta feria euenirent; et sicut praedictum est, semper quae sanae sumus et ualidae, cibaria quadragesimalia manducamus. Uerum quia nec caro nostra caro aenea est, nec fortitudo lapidis fortitudo nostra, immo fragiles et omni corporali sumus debilitati procliuae, a quadam indiscreta et impossibili abstinentiae austeritate quam te aggressam esse cognoui, sapienter, carissima, et discrete te retrahi rogo et in Domino peto, ut uiuens uiuens confiteris Domino, rationabile tuum Domino reddas obsequium et tuum sacrificium semper sale conditum. Uale semper in Domino, sicut me ualere peropto et tam me quam meas sorores tuis sacris orationibus recommenda. 