Ex parte uniuersitatis uestre nuper accedens fidelis nuntius litteras presentauit; quas summo recipiens cum honore, percepi firmiter per easdem, quod me uestrum militem uocabitis ad reginem honoratissimo uestre terre. Super quo, parentes et amici conuenientes in unum et magnificentiam uestram dignis laudibus extollentes, consona uoce dixerunt, prouidentes communi consilio, quod uestris beneplacitis asseruirem, obsecundarem mandatis, et iussionibus obedirem. Me quidem considerans in me ipso, quasi uideor circumplexus: nam pro electione recipienda parentela concordat uobiscum, et ne consentiam defectus scientie fortiter contradicit. Ne igitur arrogantia me incuset, uel presumptio me condemnet, preuia misericordia summi regis, uiam eligo potiorem; considerans quod ea que in electo deficiunt bonitatis, supplere poterunt merita subditorum. Exhibita namque uestre dominabili  probitati gratiarum actione multiplici et immensa, pro eo quod me immeritum et indignum bonitate uestra promouere ad sublimia uoluistis, quod per uos concorditer actum fore dignoscitur et gaudenter oblatum, animo recipio iucundato; cum feudo et sine feudo paratus accedere honorabiliter et decenter ad uestra seruitia feliciter, auctore Domino, peragenda, quandocumque de uestra fuerit uoluntate. 