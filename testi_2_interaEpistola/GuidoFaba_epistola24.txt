Uenerabili in Christo patri et post Deum unico desiderio et refugio singulari U., Dei gratia dignissimo episcopo talis loci, C. suorum clericorum minimus, scholaris Bononie cum recommendatione se ipsum. Illius portus amenitas frequentatur, ad quem uenientes sperata gratitudine non priuantur. Unde benignissime paternitatis uestre pedibus aduolutus, supplicare non desino, ut mei uestri fidelissimi famuli misericorditer dignemini recordari, mihi diuine pietatis intuitu prouidendo in beneficio competenti, ita quod mea deuotio que in sola spe gratie uestre innititur, inopem uitam defendere ualeat, et ad Dei laudem et honorem uestrum incomparabilem, scientie gratiosa possit capere documenta. 