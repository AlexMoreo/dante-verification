Probitatis uestre magnificentia commendanda manifesta ueritate cognoscit, et uniuerse prouincie luce patet etiam clariori, quod Perusini montis habitatores, uento superbie tumefacti, nos iniquo odio persecuntur, nostre ciuitati diuersis temporibus iniurias et damna inferendo. Nunc autem sue temeritatis malitiam innouantes, contra nos modis omnibus moliuntur exercitum congregare. Quapropter amicitie uestre puritatem deposcimus, ad quam recurrere nos oportet pro nostris negotiis, ut nobis aduersus predictos uelitis succurrere magna potentia et uirtute, intuentes quod amicorum fidem prosperitas non agnoscit, quam sola nouit necessitas experiri. 