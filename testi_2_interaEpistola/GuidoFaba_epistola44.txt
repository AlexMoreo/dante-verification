Gregorius domini pape notarius et apostolice sedis legatus, uiris nobilibus et utinam sapientibus Salinguerre et uniuersis in Ferraria constitutis ad cor unitatis redire et uiam agnoscere ueritatis. Aperite oculos uestros et uidete uestram terram circumdatam inimicis, ira Domini permittente que super uos et ciuitatem uestram noscitur descendisse, que temere discedens ab uberibus ecclesie matris sue, se miserabiliter sociauit persecutoribus fidei christiane. Unde uestram monemus prudentiam, si qua remansit in uobis, et precipimus, si locum admonitio non haberet, ut ad Dominum redeatis et ad mandata ecclesie sacrosancte: alioquin in frontibus fidelium crucis signaculum imponemus, cuius uirtute mirabili uos inimicos Ihesus Christi confundent, et expugnabunt omnem hereticam prauitatem. 