Mauortis milex extrenue,
Si mestis datur posse boatus in altum extollere, ac uocibus aures tangere sacri Iouis, ut uestre meum epystolium suscipiant crebis flagitationibus prouoco et exoro, cui de benignitate solita respondendo, uestra crocata colloquia amxiantem animam et uecordem poterunt, si libet quod libeat rogo, multimode refouere. Cum me igitur uester subditus, ingnorantie tenebris inuolutus, rudis ens, inhers indigestaque moles informis, sine titulo uiuens, cum toto mei curriculo temporis sim Fortune ludibulis conquassatus; meme prorsus miserie palliatus, semperque degens in lathebrosis amfractibus laberinti, pulsus ad fumos stigios rusticorum, semper respiciens lutum agrestium uillicorum, audiendo latratus brunellicos eorundem, degustans ligustrica alimenta, odorans fetida que conturbant, tangendo uepres cuiuspiam ruditatis, uirgiliana teneret Neapolis, et in ea libertatis offitium sequerer inconcusse, commodum semel antelucio, dum marcidus et semisopitus surgerem, reseratis postibus gurgustiolum exiui, carpens iter litora super uda. Sed cum iam nox iret in diem, et ego penes busta Maronis securus et incautus ambularem, subito suda mulier, ceu fulgur descendens, apparuit nescio quomodo, meis auspitiis undique moribus et forma conformis. O! quam in eius apparitione obstupui! Certe tantum quod magis aliud uidebar esse quam ego, ymmo quod admodo laruale simulacrum me sciebam; et sic exterminatus animi actonitus in amentia uigilans sonniabar, destrictis adeo diu pupulis an uigilarem scire querebam. Tandem stupor subsequentis thonitrui terrore cessauit. Nam sicut diuinis corruscationibus illico subcedunt tonitrua, sic inspecta flamma pulcritudinis huius, amor terribilis et imperiosus me tenuit atque ferox, tanquam dominus pulsus a patria post longum exilium sola in sua repatrians, quidquid eius contrarium fuerat in me uel occidit uel expulit uel ligauit: et qualiter in me rengnauerit nulla refragante uirtute, extra sinum presentium breui caliopeo sermone queratis, ubi enim ambifarie propalatur. Sed quid? Post diutinam lassitudinem gratiam merui dominantis, quam ego alacris, inargutulus tamen, per tempusculum conseruaui: et cum in auge rote uolubilis permanerem, et fortunarum lubricas ambages et instabiles incursiones ac reciprocas uicissitudines ingnorarem, subito causa non atramento sed lacrimis describenda suborta, iniuste tamen mee domine incido in orrorem, et per consequens in malorum profunditate deiectum, ac me misere prosternatum inueni, ubi inquies *heu!* dixi quampluries. Sed cum ad gratiam rehabendam astutia non ualeret, multotiens centuculo dudum faciem punicantem obtectam lacrimis insistebam, et pectora cogitationibus uariis misera exanclabam, atque meas erumpnas, egerrime tempora repetendo priora, ploratu et dicacitate fouebam. Nam cum sic amxie per amplum spatium commorarer, nec tamen uiam recuperande salutis angnoscerem, et me uidens meis fortunis ultimis conuicinum, suspirans altius celumque sollicito nutu petens incepi: *O superi, tandem meis supremis supliciis opem facite, et tu, Fortuna durior, iam seuire desiste: sat tibi miseris istis cruciatibus meis litatum est!*. Tum uero amicus etate scitulus et prorsus argutulus ut solarer accessit: *Apage!* infit, et prosequens multa dicacitate prolixa perorans in sacratissimum nomen uestrum incidit, asserens me meis miseriis finem dare, si uestrorum uerbotum copiam degustarem, subsequens ut fiam certior de uobis cum iam certus existerem: *Auinioni Musarum aluo iuuenem Iouis manibus alupnatum, lacte phylosophyco educatum, ac diuinis scientiis roboratum cognoui, ibique uelud discipulus sacri Uasis iam rapti ad tertium celum gloriosum in aperto abscondita predicat et archana. Ipse enim est quem fama pennata gerulonum ore notificat, exornant mores et uirtutes quempiam circumspectant. Hic est ingeniosissimus per Saturnum, per Iouem diues placabilis, per Martem preliabilis contra uitia que pernecat, per Appollinem lucidus et regalis et affabilis uniuersis, per Cythereiam iocundissimus, per deorum pincernam mathemathicus et formalis, et per Hecaten humillimus et honestus; estque in artibus per excellentiam hiis monarcha: in gramaticha Aristarcus, Occam in logica, in recthorica Tullius et Ulixes, in arismetrica iordanizans, in geometria similis Euclidi siue syragusanum sequitur Archimedem, in musica boetizans, et in astrologia suscitat egyptium Ptholomeum. Quid plura? Ut Seneca moralizat, in opere Socratem moraliter insectando, ac in ystoriis scolasticis optimum Commestorem*. Que ego auriens auide, luctuosa suspiria derelicta, acquieui cepique post modicum: *Hic presidium mee libertatis meeque salutis aderit, si sua possum opera indagare*. Quapropter cum per spectabilem tantum uirum, qui ut phenix ultra montes obtinet monarciam, possim Fortune miserias et amoris angustias debellare, ac exui a qualibet ruditate, cum me miserum rudem inermem inertem crudum pariter et informem congnoscam, et a patre Iouis factum deformem, ab Yperione inopem, a Gradiuo rixosum, a Delyo pusillanimem, a Dyona spurcissimum dyoneum, a Cyllenio balbutientem, et strabum et grauem turpiter a Lucina, deprecor affectanter, quatenus gratia uestri oraculi possim admissum solatium reassumere condecenter, necnon et capud ornare galea Appollinis, leuam egide pallanteo, dexteram asta Minerue, nare in abissibus phylosophorum, speculari Empyrei Lycostraten, in Diti Plutonem tenuius intueri, stellas dyafano ecthere commicantes, et intelligere Primi Mobilis substantiam homogeneam uniformem, ac Gorgonem precidere uestra spata. Expecto igitur forma retenta discipuli, deuotus beniuolus et actentus, doctrinam tanti magistri, per quam spero meam inertiam indigestamque molem et ingnorantiam copiosam uaporiformiter resolui et in tenuitatem mirabilem transformari. Spero enim ociter quod peto et iam reuerenter cepi ieiunare uigiliam tanti festi. Nam si crederem *Nolo* streperent labia uestra, cito in lacrimas resoluerer ut Narcissus. Scio me stilo desultorio nimia inepte ac exotica blacterando narrasse, alterius summens officium, cum meum dictare non sit: propter quod in marmoream statuam merui transformari; tamen sub fiducia tanti magistri, reprehensiones expectans debitas in quo decet hoc feci. Opto uos bene ualere.
Caliopeus sermo est iste: *Quanto...*
Data sub monte Falerno etc.
Uester in omnibus Johannes etc.