Multimodo bonitatis uiris dominis A. potestati et toti consilio Mutine dignis multis laudibus et honore, uniuersi milites et pedites ciuitatis Bononie carcerati salutem et quecumque desiderant optinere. Cum dominus P. uir strenuus atque prudens et sui maiores pariter potentes et fideles, immo fidelissimi semper nostre permanserint ciuitati, ut patet omnibus et est singulis manifestum; dignum fore dignoscitur, et rationi consonum reputatur ut super facto ipsius et absolutione futura dignaremini cogitare, maxime cum idem per quinque annos et amplius pro communi terre nostre captus fuerit et detentus: nam propterea spes resurgendi captos alios confoueret, et honor uestri nominis gratum reciperet incrementum, aliter omnes in desperationis laqueum caderemus. Qua de re magnificentie uestre, discrete, ut ualemus deposcimus probitatem ut de communi prouidentia uelitis facere laudabiliter et prudenter, quod detur pro inscontro domino C. de Bononia prelibatus, in uero scientes quod absolui poterit pro eodem, et exemplum singuli reputabunt nostre communitati seruitia faciendi. 