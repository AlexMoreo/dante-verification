Egregio ac magnifico uiro domino B. de Mutina militari gloria decorato, U. miles de Bononia salutem et prospera prosperis cumulare. Ad uestre beneuolentie puritatem confidenter accedimus, et ad uestre gratie largitatem ualde tractabilem et benignam sine dubitatione mittimus scripta nostra, tanquam ad illum cuius liberalitas comprobata nullam nouit repulsam, sed ut aurum examinatum rutilat in negotiis amicorum. Rogamus equidem generositatis uestre laudabilem probitatem ut, in signum amoris precipui, nobis uestrum pallafredum, quo fortiter indigemus, mittere et commodare uelitis per eumdem qui uobis nostras litteras presentabit, attendentes, quod ordo rationis expostulat, ut amicorum alter alterius precibus condescendat. Habere poteritis memoratum, cum de uestra fuerit uoluntate. 