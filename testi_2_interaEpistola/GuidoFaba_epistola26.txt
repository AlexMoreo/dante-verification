Sanctissimo patri et domino, Gregorio Dei gratia summo pontifici, Henricus miseratione diuina episcopus, B. archidiaconus, C. archipresbyter, totum capitulum, abbates, priores, prepositi, cappellani, et clerus ciuitatis et dioceseos Bononie uniuersus pedum oscula beatorum. Beatitudini uestre insinuare constringimur, quod sedula petitio non desinit iterare, ut super iis que de nouo emergunt nouum consilium habeamus. Instant quidem potestas et commune Bononie iugiter precibus et exhortationibus importunis, ut eis in multis necessitatibus positis, propter guerram et maxime pro circla ciuitatis que ad defensionem facta noscitur singulorum, aliquam sicut decet compassionem habentes, subuenire misericorditer dignaremur, impendentes adiutorium intuitu pietatis, non pro collecta, necessitate, uel debito, sed loco benedictionis et gratie specialis. Unde non immerito hec reducentes ad uestre clementie notionem, sine cuius mandato non debent huiusmodi res attentari, paternitati uestre affectione multiplici supplicamus, ut nobis dare dignemini licentiam laudabilem et benignam, predictis in tanto articulo constitutis grata conferendi subsidia caritatis. Nam speciali cum iis est agendum clementia, quos causa fouet laudabilis et honesta. 