Ut te uiderem, preceptor inclite, a Certaldo Uenetias, ubi tunc eras, pridie UIIII kalendas aprilis discessi, uerum Florentie imbres continui et dissuasiones amicorum ac discriminum itineris timor iniectus a redeuntibus Bononia plurimis tamdiu me tenuere, ut maximo infortunio meo Ticinum reuocatus abires; quod cum dolens audissem, fere a ceptis destiti. Equidem erat desistendi dignissima causa; nam etsi plura ibidem uidere cuperem, non me mouissent a principio reliqua. Sane, ne frustrarer quorundam amicorum spem, qui fidei mee arduum quoddam opus suum peragendum commiserant, et quoniam urgeret desiderium eos saltem duos uidendi quos tu summe diligis et merito, tuam scilicet Tulliam et Franciscum suum, quos ante non uideram, cum ceteros hactenus tibi caros, ut arbitror, uiderim atque cognouerim, celo mitiore facto iter ceptum reassumpsi et ingenti cum labore meo perfeci; quod dum peragerem, quo Franciscum maxima letitia mea inoppinate repererim, puto dixerit ipse. Ego autem post salutationem festiuam atque amicabilem, cum te sospitem et alia de te plurima, leta omnia, audissem, cepi aliquandiu mecum meditari pregrandem hominis formam, placidam faciem, composita uerba mitesque mores, et miratus sum; et letatus uidisse, intuitu primo electionem laudaui tuam. Sed quid tuum seu a te factum non laudem? Tandem eo pro tunc, quia sic faciendum fuit, relicto, summo mane in nauiculam conscendi meam; et uix in uenetum litus descenderam, et ecce, quasi nuntium premisissem, repente nonnulli ex conciuibus nostris affuere, et dum quisque per se preces effunderet ut, postquam tu aberas, suus efficerer hospes, obstupui, et datis generalibus uerbis orantibus, inuito etiam Donato nostro, cum Francisco Allegri, cum quo et a quo mire honoratus a Florentia eo usque deueneram, diuerti, ne loco suscepti honoris amico iuueni turbationem rependisse uiderer. Et hoc tot uerbis dictum sit, ut excusatum me habeas si quod mira liberalitate tua per epistolam tuam offers hac uice non sumpserim; quin etiam, si ex amicis nemo fuisset qui me exterum suscepisset, ad hospitem mercennarium iturus eram potius quam absente uiro apud Tulliam diuertissem. Nam, esto tu in hoc, ut et in multis aliis, animum meum erga res tuas noueris integrum, non sic alii nouere omnes, et ideo, ut fidem meam sinam, dato multum suspicionis auferre debuissent canum caput meum et etas prouectior atque nimia sagina corpus inualidum, abstinendum ratus sum, ne falsa in peius semper opinantium suspicione ibi notaretur uestigium, ubi pes minime fuisset impressus. Tu nosti melius, circa talia, id aduersam atque mendacem agere famam quod ueritas. Post hec, cum paululum quieuissem, Tulliam salutaturus accessi. Que quam primo aduentum meum sensit, tanquam redeunti tibi letissima uenienti michi occurrit, et aliquantisper laudabili quodam respersa rubore, uix me uiso deiectis in terram oculis, quadam modesta ac filiali affectione, salutatione decenti et totis me suscepit ulnis. O bone Deus! e uestigio mandatum tuum sensi et confidentiam noui, et michi ipsi congratulatus sum quod adeo tuus sim. Sed postquam quedam ut plurimum contingentia circa noticiarum principia interlocuti sumus, in ortulo tuo, assistentibus ex amicis nonnullis, consedimus: ibi explicatiori placidoque sermone domum libros et tua omnia obtulit, et quantum in ea fuit, matronali semper grauitate seruata, sumpsissem. Inde has inter oblationes, et ecce, modestiori passu quam deceret etatem, uenit Electa tua, dilecta mea, et antequam me nosceret ridens aspexit, quam ego non letus tantum sed auidus ulnis suscepi, primo intuitu uirguncunlam olim meam suspicatus. Quid dicam? Si michi non credis, Guilielmo rauennati medico et Donato nostro, qui nouere, credito: eadem que mee fuit, Electe tue facies est; idem risus, eadem oculorum leticia, gestus incessusque, et eadem totius corpusculi habitudo, quanquam grandiuscula mea, eo quod etate esset prouectior: quintum quippe iam annum attigerat et dimidium dum ultimo illam uidi. Insuper, si idem idioma fuisset, uerba eadem erant atque simplicitas. Quid multa? In nichilo differentes esse cognoui, nisi quia aurea cesaries tue est, mee inter nigram rufamque fuit. Heu michi! quotiens, dum hanc persepe amplector et suis delector collocutionibus, memoria subtracte michi puellule lacrimas ad oculos usque deduxit, quas demum in suspirium uersas emisi aduertente nemine! In hac igitur Electa tua quid fleuerim, quid tristis essem, iamdudum uidere potes. Si de Francisco tuo cuncta referre uelim, deficiet calamus. Longum enim esset exponere quanto quamque grandi nisu animum suum affectionemque omnem erga me uerbis et opere aperire conatus sit, continuas eius insuper uisitationes describere postquam me omnino renuentem hospitem fieri suum uidit, et quot me conuiuiis honorauerit et quam leto uultu; dixisse igitur unum sufficiet. Ipse quidem, si nescis, cum me pauperem nouisset, quod ego nunquam negaui, in discessu meo a Uenetis hora iam tarda in secessu domus me traxit, et cum uerbis parum proficeret, manibus illis giganteis suis in brachiolum meum iniectis, egit ut inuitus fere erubescensque summe liberalitate uterer sua, eoque peracto, quasi fugiens et ualedicens abiit, et sic me meque et quod passus fueram dampnantem reliquit. Faciat Deus ut uicem reddere queam! Uidi preterea clarum hominem illum magistrum Guidonem de Regio multis plenum effluentemque undique, et ab eo tui gratia honoratus sum et insignitus anulo. Tandem quibusdam agentibus incommodis, affectus tedio, eodem labore quo iueram in patriam redii. Habes igitur hystoriam omnem ex his que nuper michi fuere Uenetiis, que etsi longiuscula sit, in multis tamen memoratu dignis defectiua est. *Memoratu dignis* dixi, quantum ad me, qui homunculus sum: apud te autem scio nullius uel parui esse momenti etiam quod scriptum est. In patria uero dum essem, et ecce post dies paucos, a Donato nostro transmissa, epistola tua uenit, IIII kalendas iunii Ticini scripta, quam postquam letus suscepi, ante alia legi quoniam multum in te et in tuis epistolis loci occupem, quod arbitror et gratissimum habeo, certus quia saltem in hoc apud posteros per multa secula erit uenerabile nomen meum. Non enim existimabunt intelligentes, te tam sepe tamque diffuse inerti ignauoque scripsisse homini, et ea potissime que in pluribus epistolis florido atque succipleno stilo describis. Et ego, iam fere annus est, eo quod michi ipsi plurime uideantur epistole tue ad me, in uolumen unum eo ordine quo misse seu scripte sunt redigere cepi: sed iam gradum figere coactus sum, cum deficiant alique quas nunquam habui, etiam si a te misse sint, ut puta *Beasti me munere* etc., et eam quam de Dante scripseras ad me et alias forsan plures; et ad presens eam quam aduersus astrologos te scripsisse dicis nunquam recepi, nec illam in qua pueri tui laudes, nec de etate tua, quas summe cupio ut ceteris addam. Et hoc ideo, ut, si nequeam epistolarum tuarum omnia habere uolumina, hoc saltem non desit; precor igitur per uenerandissimum michi caput tuum quatenus saltem quas dixi alicui ex pueris tuis rescribi facias et ad me mittas, ut possim quod ceptum est continuare uolumen. Et hec multa imo nimia scripsisse sufficiat. Queso Franciscum nostrum salutes, et uale, uirorum optime.
Scripta Florentie primo kalendas iulii.