Audire potuistis, et nunc certa ueritate noscatis quod parentelam cum domino C. fecimus diuina gratia mediante, et, promissione facta et iuramento interposito corporali, uni ex filiis eius nostram tenemur filiam tradere in uxorem; quod libenter, prout decet, uolumus adimplere: nam mortis anime non euitat periculum, qui quod promisit et iurauit non ducit pro uiribus ad effectum. Sane cum tempus aduenerit pubertatis, in quo precedentia debent sponsalia per matrimonium confirmari, et de recipiendo uel recusando unum uel alium in nostra sit positum optione, uos rogamus, qui habetis notitiam predictorum, ut nobis uelitis consulere quem ipsorum in generum eligamus. 