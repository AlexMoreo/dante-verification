Generoso militi domino Maghinardo de Caualcantibus preclaro regni Sicilie marescallo.
Ydibus septembris post solis occasum, strenue miles, munus tuum insigne suscepi cum litteris id significantibus et aliis pluribus ad me manu tua scriptis, quas non minus auide legi quam donum uerecunde susceperim. Quibus si respondere uelim, quia uolo, in tumultuariam epistolam uadam necesse est – sic enim rerum diuersitas atque numerositas exigit – quod quidem ut equo feras animo cupio precorque. Scribis ergo, uir clementissime, ante alia, dum languoris mei afflictiones fere infinitas legeres, compassione commotus, non absque quodam generoso mentis rubore, quia femineum uisum sit, illacrimaueris. Credo scias quas emiseris lacrimas; quid autem in me fecerint quam cito illas emissas legi, minus te nouisse existimo. Indices enim fuere integre affectionis tue in me, quod ego in non paruam fortune mee gloriam adscripsi. Quid, queso, michi depresso homini optabilius contigisse poterat, quam nouisse tam certis testibus quod tanti militis adeo amicus sim, ut meis egritudinibus suas non fastidiat impendere lacrimas? Illas post hec tanto cariores suscepi quanto rariores prestari a splendidis uiris pauperibus consueuere. Has demum ego anxietatum mearum lotrices imo pultrices sensi sentioque, nam non tantum superficietenus, ut quandoque pinguia flammula lambit, morbosum diluentes tetigere corpus, uerum, dum legerem, ad intrinseca penetrare uisum est suaue quoddam atque delectabile lenimentum meos titillans sensus, ut sumptus liquor frigidus sitientes. Erubuisse tam fortis animi quam noscentis argumentum est. Se totum effundere in ploratus querelasque sonoras et ululatus, ut nonnulli persepe faciunt, muliebre profecto est et in uiro detestabile; pauculas lacrimulas emisisse humanitatis ac passionem passi cordis est signum. Nam etsi quidam fortissimi uiri preter naturam sicca facie grauissimas fortune pertulerunt iniurias, non propterea damnabile est aliquantulum cessisse nature laboranti: nam, uti qui sicco uultu diros euentus transeunt obstinati ferreique non minus quam fortes forsan habendi sunt, sic et hi qui pio oculorum rore genas paululum profudere in aduersis, homines et sensibiles se ostendunt. Scio legeris predonem illum macedonem qui parua militum manu omnem orbem aggressus est, deiecto Dario atque amicorum manibus occiso abstinere nequiuisse quin lacrimas dederit; preterea et Marcum Marcellum, preclarum ducem atque bellorum et armorum laboribus duratum, infortunio Syragusanorum, paulo ante hostium urbe capta et flammis hostilibus crepitante, concessisse lacrimas testatur antiquitas; et eum qui fere toto primus prefuit orbi effusisse ueras, ut arbitror, piasque uenerando capiti Pompeii Magni generi sui. Sed quid istos quantumcunque pregrandes uiros in memoriam tuam ueros pietatis testes reuoco, cum legerimus sepe Christum Dei filium, uerum Deum uerumque hominem, Lazaro amico suo defuncto dedisse, cum sciret etiam eum illico surrecturum opere suo? Non equidem ob aliud ab eo factum puto, nisi ut exemplum presentibus daret et posteritati relinqueret ad explendum etiam lacrimis in amicum integre caritatis officium. Has ergo humanitas et dilectio uera e penetralibus cordis etiam obsistentibus prestantissimorum hominum uiribus elicit et in oculos euocatas emictit. Erubescentiam ergo illam pelle, credasque te pii hominis opus egisse, non fluxe mulieris, leterisque quoniam testes ueros integritatis tue amico quantumcunque pauperi dederis. Preces autem tuas atque tuorum quas polliceris ultro uideat Deus; que cum pie iusteque forsitan sint, non dubito quin sensurus sim in conspectu eterni Regis pro me interpellasse atque obtinuisse quod poscitur; imo, seu tue sint seu reuerendissime atque deuotissime coniugis tue, iam sentio: nam quem lacrimarum tuarum dulcor extulerat, precum uirtus in uires pristinas reuocat, cum numquam michi pruritus fuerit infestior nec unguis acutior aut scalpendi delectatio maior. Sed nunc sinamus ista. Te libellos meos non legisse, quod quasi magnum fateris crimen, cum rideam, non miror; non enim tanti sunt ut, aliis pretermissis, magna cum solertia legi debeant. Dato estiuus calor, noctes breues et sponsa noua, ut domestice rei curam omiserim, nedum nouum et iuuenem militem, sed etate prouectum, canum et scolasticum hominem a sacris etiam studiis et amouisse potuissent et excusatum redderent. Quod autem te hieme futura facturum scribis, laudo ni melior adsit cura. Sane, quod inclitas mulieres tuas domesticas nugas meas legere permiseris non laudo, quin imo queso per fidem tuam ne feceris. Nosti quot ibi sint minus decentia et aduersantia honestati, quot ueneris infauste aculei, quot in scelus impellentia etiam si sint ferrea pectora, a quibus etsi non ad incestuosum actum illustres impellantur femine, et potissime quibus sacer pudor frontibus insidet, subeunt tamen passu tacito estus illecebres et impudicas animas obscena concupiscentie tabe nonnunquam inficiunt irritantque, quod omnino ne contingat agendum est. Nam tibi, non illis, si quid minus decens cogitaretur, imputandum esset. Caue igitur iterum meo monitu precibusque ne feceris. Sine illas iuuenibus passionum sectatoribus, quibus loco magni muneris est uulgo arbitrari quod multas infecerint petulantia sua pudicitias matronarum. Et si decori dominarum tuarum parcere non uis, parce saltem honori meo, si adeo me diligis, ut lacrimas in passionibus meis effundas. Existimabunt enim legentes me spurcidum lenonem, incestuosum senem, impurum hominem, turpiloquum maledicum et alienorum scelerum auidum relatorem. Non enim ubique est qui in excusationem meam consurgens dicat: *Iuuenis scripsit et maioris coactus imperio*. Hec autem quantum etati mee conueniant, sino studiis, tu nosti; et quanquam minus honestus sim et longe minus iamdudum fuerim, non facile uellem iudicio talium mulierum mea fedaretur fama uel nomen. Sed quid plura? Non dubito quin facias quod illis tibique michique pium sanctumque fuerit. Post hec, miles egregie, uideo opportunitates meas muneribus tuis superes, teque satis ostendas apud magnanimam reginam uersatum, et positis pusillanimitatis florentine moribus, reginalibus imbutum. Misisti pridie aureum uasculum et nummos aureos in uasculo, splendidum donum et maiore me dignum homine. Et esto extiterit importuna egritudinis mee necessitas, non tamen adeo prodigas habeo manus, ut effuderim omne. Stat adhuc, hercle! particula qua forsan tutari poteram ab insultu hiemali et misellum fouere corpusculum. Satis feceras, imo multum, imo nimium: et potissime, quod hodie rarissimi faciunt, non expectatis precibus, quibus grandi precio emuntur obsequia, preuenisti munere necessitudinem pauperis amici, quod adeo laudandum puto, ut nulle satis grandes possint exhiberi gratie. Uerum nouissime transcendere etiam pauperiem meam conatus es, secundo mictens generosi animi tui testimonium, donum scilicet equum primo, quo non solum uicisti indigentiam meam, sed me ad exhibendum grates saltem aliquas elinguem fecisti. Quid enim tibi satis dignum dicere possum, nisi toto ore confiteri quod feceris? Ex luto fecis eripuisti me et ceruicem iam pressam ab ergastulo rusticorum substulisti. Quid maius, quid carius, quid optabilius homo suscipere potest ab homine, pauper a diuite, obscurus a splendido, senex a iuuene? Hinc, ut michi congratuler, posquam quod tibi referam dignum non habeo, felix sum tam pio, tam liberali, tam magnifico diues amico, imo patrono et, si ut dicam patiaris, domino. Unum tamen omisisse nolim. Si tibi fortuna pinguis est, quam ego ampliorem fore cupio, non ut in me disgreges et effundas omnem superum benignitate concessa est, quin imo ut regine inclite, cui obnoxius es, cum fide et decore prestes obsequium, splendorem serues militie et futuram tibi prolem, ut nobilitati competit tue, suscipias educesque, atque antiquioribus et forsan me dignioribus amicis subuenias, et longe magis Christi pauperibus, quos ceteris preposuisse debueram, nam quod his fit Christo fit, ut ipsemet in Euangelio asserit. Hec tot non paruis peraguntur sumptibus, et potissime in patria in qua, nedum alia, sed solares, et non paruo pretio, emendi sunt radii. Ego autem, ut ad me redeam, expectabam suasionibus tuis et meis precibus onus hoc secundum imponendum humeris incliti uiri domini Hugonis de Sancto Seuerino, quem alterum sua liberalitate senectutis mee presidium spero. Sed quid aduersus Dei beneplacitum in auras uerba diffundo et forsan aures tuas offendo? Opus suum fore existimo. Continue enim Deum precamur dicentes: *Panem nostrum cotidianum da nobis hodie*, sub panis uocabulo, quantum ad uerborum corticem, quecunque uictui opportuna sunt sentientes, que quidem ut plurimum carentibus conceduntur auro seu numismatibus ex auro argentoque confectis. Nunc, cum sciamus Deo non manus esse, non pedes, non in regno celorum officinas habere fabrarias, non incudem uel malleos, non aurum argentumue effodi, ex quibus possit, in quantum spiritus et substantia separata, quibus indigemus conflare nummos uelitque quibus prestat aures satisfactum esse, arte nobis incognita sublimium mentes tangit et in desiderium urget agendi; ex quo fit ut opulenti indigentibus orantibusque aperiant, et leta facie, thesauros et horrea atque munificos sinus; et sic diuine sunt manus incudes mallei et erarie officine hi a quibus ipsi pauperes quod oramus obtinemus. Nunc, cum meminerim et panem petiisse cotidianum atque dixisse persepe orans dauiticum illud carmen: *Ne proicias me in tempore senectutis, cum defecerit uirtus mea, ne derelinquas me*, liquido operibus tuis uideo uoces meas clementissimi Redemptoris mei tetigisse mentem, eisque agentibus non sim proiectus senex a facie eius. Felix equidem es, cum misericordie tanti opificis organum factus sis, et ego eque felix sum, qui a sublimi rerum Principe audiri mereor clementia sua, et suo iussu ab instrumento tam placido adiuuari. Sibi igitur datori gratiarum tibique ministro eius gratias ago quas possum, precorque ut idem ipse, qui in camino ignis ardentis pueros seruauit incolumes, te ab omni hostili impetu et lingua dolosa liberet, saluum faciat et conseruet, teque qui Iosep Pharaoni gratum fecit, sibi et inclite regine tue pro uotis gratissimum reddat, atque, uti a gregibus in regale solium Dauid puerum suum extulit, sic te semper ad maiora et clariora euehat usque in splendorem et gloriam sempiternam, in qua suscipias quod sancte peragendo merueris. Commendationes insuper quas facis ex parte communium amicorum atque maiorum meorum, leto animo suscipio et amplector, precorque ut uersa uice me, dum illis Neapolim scripseris, commendatum facias, et potissime domino Lodouico regenti nec minus domine coniugi tue, cuius ego honorem et consolationem cupio. Donatus Iacobi nouus affinis tuus, ni decipior, laudabilis homo est, et hinc amicus meus, quia suus sum, et ideo illi me commendes oro; et equo modo Iohanni Latinuccii nostro, dum illi scripseris, cuius ego tibi licteras quas michi misisti huic alligatas remicto. Et salua semper reuerentia militaris et beneplacitum tuum, non sunt he mee licterule, quas tibi familiariter scribo et forte fidenter nimis, nedum a longe mictende, sed nec etiam in presentia ostendende ut facis: nam, si dum illas legis tua te fallit affectio, non sic alii facile capiuntur et eodem tecum concordant iudicio, ex quo fit forsan, ubi meum ampliare nomen et laudem putas, inaduertenter minuis et deturpas. Multum scripsi; nec egrotantis hec uidetur epistola, sed sic fit: dum ad te scribo, non aliter trahor delectatione quam si de rebus delectabilibus presens loquerer una tecum. Parce prolixitati, et uale longum, strenue miles.
Certaldi
Iohannes Boccaccius tuus.