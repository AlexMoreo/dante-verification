Sanctissimo patri et domino Gregorio Dei gratia summo pontifici, et uenerandis fratribus eius cardinalibus uniuersis omnimoda honestate ac discretione conspicuis, I(acobus) prenestinus episcopus, et O(ddo) Sancti Nicolai in carcere Tulliano diaconus cardinalis, tales archiepiscopi, tales episcopi, tales abbates et priores et fratres predicatores et minores et alii religiosi eidem associati pedum oscula beatorum. Insinuare uestre clementie uoce flebili cogimur instantem angustiam et dolorem, qualiter dum uocati ueniremus ad uestre concilium sanctitatis, et aura flante prospera nostre rates undas maritimas pertransirent, cum suis galeis occurrentes Appuli uelociter exaduerso, post longum conflictum et interitum plurimorum, imbecillitatem nostram sue potentie submiserunt, illius iudicio permittente qui multotiens malos permittit in sua malitia preualere. Et sic in ciuitate Pisana sub iniqui principis custodia requiter detinemur, licet ad ostentationem aliqua reuerentia et honorificentia fiat nobis. Unde uestre paternitati, qui uices uiuentis Dei gerere comprobamini, flexis genibus supplicamus, quatenus non solum in hac parte, qui mortem subire pro ecclesia non timemus, sed uniuersalis ecclesie saluti dignemini prouidere. 