Amoris precipua quem habetis in nobis immensitas comprobatur ex eo, quod in uestris negotiis nos uultis requirere, que grauitatem in se continent et ad honorem pertinent et profectum, discretionis oculos aperiendo cum sapientissimo Salomone qui ait *Palpebre tue precedans gressus tuos*. Unde, licet de futuris incerti simus, tamen de his sperantes secundum presentia que uidemus, uestre consulimus amicitie puritati, ut de filiis domini P. Albertum pro uestra filia uelitis accipere, cui fratres sui non poterunt in moribus et scientia coequari. 