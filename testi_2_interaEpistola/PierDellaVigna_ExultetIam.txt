De bello et conflictu Mediolanensium et captione currus ac Potestatis eorumdem Exultet iam Romani culmen Imperii, et pro tanta uictoria principis mundus gaudeat uniuersus; erubescat illicita Lombardorum societas, confudatur rebellis insania, et pro tantae stragis exitio inimici populi contremescant. Prae omnibus tamen infelix Mediolanensis ingemiscat et doleat et amare prorumpat in lacrimas de tantis occisorum cadaueribus militum et ciuium captiuorum, et amodo mundi obedire uel subesse domino acquiescat. Uerum qualiter hostilis sanguinis flumina Cesareos tinxerit gladios, qualiter inimicos cuneos imperatoris potentia expugnauerit, audiatis. Postquam mirabiles machinae Montis Clari menia cum trabuccis et instrumentis aliis tormentarint, et postquam irreparabile Brixiensis regionis incendium multos terruit, Mediolanensibus , Placentinis et eorum fautoribus, qui ad Brixianorum auxilium uenerant, Cesar procedebat ferociter cum suo exercitu obuiare. Cum uero ad Pontisuici ueniret predia, idem imperator magnanimus castrametatus est iuxta temptoria inimici, ita quod utriusque patris positionem excertus quaedam aqua peruissima diuidebat ubi multiplicatis uiribus Cesarae maiestatis ad miscenda prelia erat auidus imperator. Sed cum rebelles inimicos uoluit aggredi, hostis pusillanimis, pugnae formidans discrimina, in stagnis circumdiacentibus se conclusit, cuius astantiae nunimine positus ordine belli non poterat insiliri. Tandem prudentia principis usa saniori consilio, ibi dimissis hostibus, in Cremonam pontibus cum ueloci cursu Lolium pertransiuit, sicque quod per huiusmodi fluminis marginem ultra decem milia sui exercitus secum trahens, in ponte Brixiae signa direxit uitricia, ut ad hostium ingressum preueniens eos inuaderet transeuntes; statimque per septem acies diuiso exercitu, inimicos, qui iam transierant Lolium in prediis Pergami pugna quam parauerat acriter insiliuit. Et itaimperatoris militia ad prelium expedite, tamquam leones, quos fames extimulat, ad stabula cursitant ermetorum; ulterius nec mora protracta, die tricesimo septimo mensis nouembris , undecima indictione, utriusque patris cunei precursores per Curtis Nouae campos alternis, cursibus impetuose furentes, hinc inde consortibus manibus inuicem clangore tubarum milites animantes, bellum terribile inceperunt, et subsequentibus turmis undique commixtis, alterutrum cum hinc inde foret diu dereque certatum, tandem, Mediolanensium militia Cesaris uiribus ferociter interrupta, et usque ad suorum castrorum impulsa hospitia uiriliter, cepit quasi cursu ruinae multiplici iam labere; nam multiphariae cedis pernicie imperialis excertibus ignobile uulgus flagitando perurgens campum sanguineum precipiti populo cumulabat. Sed illius diei narrare pericula quis ualeret, hostium aceruos cadaueneum scribere, quis captiuorum nomina numerare? Tandem enim Deus iustus iudex iura protexit Imperii, et ad tanti casus interitum subito deiecit superbiam rebellium Lombardorum , quod ipso die triste Mediolanum cum suis fautoribus florem militiae, populi et Carrucium cum Potestate turpiter amiserunt, et ex hostibus, tot quot uoluit, quisque de nostris occidit et quot uoluit captiuauit. Tandem relictis armis, tentoriis et currubus, ferri mortem irreparabilem populus fugiebat, ita quod maior eorum pars in fluminibus se submersit. Tunc Cesar pre omnibus militibus sue uirtutis potentiam est expertus. Ipse enim cuneos cunctos inimicorum manu propria feriebat. Tunc Theutonici suos gladios rubenti sanguine rubricarunt, tunc felices fidelesque Regni milites collaterales principis mirabiliter pugnauerunt. Tunc miranda Papiae militia se de Mediolanensibus militibus uidicauit et fidelis Cremona cum sociis ciuitatibus secures sanguine saturauit, et suas euacuarunt pharetras Sarraceni. Numquam enim in aliquo umquam bello sic fuerunt cadauera cumulata, et nisi nox festine uenisset, quae hostium subtraxit reliquias, nullus eorum de manibus Cesaris euasisset. Sed mira res, quod in tam belli conflictu terribili, imperialis execitus extitit sine damno! Sic utique deuictis hostibus et fugatis, cum triumpho Cremonam uenit inclitus imperator. Inde informatum Carrucium Mediolanense cum Potestate , filio ducis Uenetiarum, aliisque captiuis Cremonam accelerans sequenti die ad mandatum Cesaris, sui uexilli pertica usque ad terrae faciem turpiter inclinata, potestate ad dedecus ligata superius et multitudinem gentium magnis applausibus pretereunte, ab elephante, qui castellum ligneum et tubicinas cum uexillis Imperii gerebat in dorso, per Cremonam ad laudem et gloriam principis trahebatur. Uere de throno Dei sententia prodiit inferens iudicium ultionis, nam nec occisis sufficiunt sepulturae, nec Cremonensium palatia multitudinem capiunt captiuorum. Quapropter imperiale festum uictoriae sollempni gaudio fideles populi celebrantes, de tanti trophei preconiis ingenti letitia gaudeatis. 