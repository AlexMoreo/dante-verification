Uenerabili et sanctissimae uirgini, dominae Agneti, filiae excellentissimi ac illustrissimi regis Bohemiae, Clara indigna famula Iesu Christi et ancilla inutilis dominarum inclusarum monasterii Sancti Damiani, sua ubique subdita et ancilla, recommendationem sui omnimodam cum reuerentia speciali aeternae felicitatis gloriam adipisci. Uestrae sanctae conuersationis et uitae honestissimam famam audiens, quae non solum mihi, sed fere in toto est orbe terrarum egregie diuulgata, gaudeo plurimum in Domino et exsulto; de quo non tantum ego singularis ualeo exsultare, sed uniuersi qui faciunt et facere desiderant seruitium Iesu Christi. Hinc est, quod, cum perfrui potuissetis prae ceteris pompis et honoribus et saeculi dignitate, cum gloria excellenti ualentes inclito Caesari legitime desponsari, sicut uestrae ac eius excellentiae decuisset; quae omnia respuentes, toto animo et cordis affectu magis sanctissimam paupertatem et corporis penuriam elegistis, sponsum nobilioris generis accipientes, Dominum Iesum Christum, qui uestram uirginitatem semper immaculatam custodiet et illaesam. Quem cum amaueritis casta estis, cum tetigeritis mundior efficiemini, cum acceperitis uirgo estis; cuius possibilitas fortior, generositas celsior, cuius aspectus pulchrior, amor suauior et omnis gratia elegantior. Cuius estis iam amplexibus astrictae, qui pectus uestrum ornauit lapidibus pretiosis et uestris auribus tradidit inaestimabiles margaritas, et totam circumdedit uernantibus atque coruscantibus gemmis atque uos coronauit aurea corona signo sanctitatis expressa. Ergo, soror carissima, immo domina ueneranda nimium, quia sponsa et mater estis et soror Domini mei Iesu Christi, uirginitatis inuiolabilis et paupertatis sanctissimae uexillo resplendentissime insignita, in sancto seruitio confortamini, pauperis Crucifixi ardenti desiderio inchoato, qui pro nobis omnibus crucis sustinuit passionem eruens nos de potestate principis tenebrarum, qua ob transgressionem primi parentis uincti uinculis tenebamur, et nos reconcilians Deo Patri. O beata paupertas, quae diligentibus et amplexantibus eam diuitias praestat aeternas! O sancta paupertas, quam habentibus et desiderantibus a Deo caelorum regnum promittitur et aeterna gloria uitaque beata procul dubio exhibetur! O pia paupertas, quam Dominus Iesus Christus, qui caelum terramque regebat et regit, qui dixit etiam et sunt facta, dignatus est prae ceteris amplexari! Uulpes enim foueas, inquit, habent et uolucres caeli nidos, Filius autem hominis, id est Christus, non habet ubi caput reclinet, sed inclinato capite tradidit spiritum. Si ergo tantus et talis Dominus in uterum ueniens uirginalem, despectus, egenus et pauper in mundo uoluit apparere, ut homines, qui erant pauperrimi et egeni, caelestis pabuli sufferentes nimiam egestatem, efficerentur in illo diuites regna caelestia possidendo, exsultate plurimum et gaudete, repletae ingenti gaudio et laetitia spiritali, quia, cum uobis magis placuisset contemptus saeculi quam honores, paupertas quam diuitiae temporales et magis thesauros in caelo recondere quam in terra, ubi nec rubigo consumit, nec tinea demolitur et fures non effodiunt, nec furantur, merces uestra copiosissima est in caelis, et fore digne meruistis soror, sponsa et mater altissimi Patris Filii et gloriosae Uirginis nuncupari. Credo enim firmiter uos nouisse, quod regnum caelorum nonnisi pauperibus a Domino promittitur et donatur, quia dum res diligitur temporalis fructus amittitur caritatis; Deo et mammonae deseruire non posse, quoniam aut unus diligitur et alter odio habetur, et aut uni seruiet et alterum contemnet, et uestitum cum nudo certare non posse, quia citius ad terram deicitur, qui habet unde teneatur, et gloriosum manere in saeculo et illic regnare cum Christo; et quoniam ante foramen acus poterit transire camelus, scandere quam diues caelica regna. Ideo abiecistis uestimenta, uidelicet diuitias temporales, ne luctanti succumbere penitus ualeretis, ut per arctam uiam et angustam portam possitis regna caelestia introire. Magnum quippe ac laudabile commercium: relinquere temporalia pro aeternis, promereri caelestia pro terrenis, centuplum pro uno recipere, ac beatam uitam perpetuam possidere. Quapropter uestram excellentiam et sanctitatem duxi, prout possum, humilibus precibus in Christi uisceribus supplicandam, quatenus in eius sancto seruitio confortari uelitis, crescentes de bono in melius, de uirtutibus in uirtutes, ut cui toto mentis desiderio deseruitis, dignetur uobis optata praemia elargiri. Obsecro etiam uos in Domino, sicut possum, ut me uestram famulam, licet inutilem, et sorores ceteras nobis deuotas mecum in monasterio commorantes habere (uelitis) in sanctissimis uestris orationibus commendatas, quibus subuenientibus mereri possimus misericordiam Iesu Christi, ut pariter una uobiscum (sempiterna) mereamur perfrui uisione. Ualete in Domino et oretis pro me. 