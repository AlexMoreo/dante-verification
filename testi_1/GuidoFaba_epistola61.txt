Amicorum precipuo, domino B. de Mutina morum claritate repleto, A. de Bononia salutem quam sibi. Scio firmiter et dubitare non possum, declarante beniuolentie puritate, quod in uisione litterarum istarum nimiam turbationem recipient uiscera uestri cordis, quoniam de nostris prosperitatibus exultatis et doletis fortiter de aduersis. Uerumtamen, necessitate cogente, uobis insinuare compellor periculum et infortunium quod in presenti accidit ualde magnum: nam C. meus filius harum lator interfecit talem diabolo instigante, pro quo bannitus perpetuo ciuitatem perdidit et patrimonii suam partem. Unde fiducialiter destino prelibatum ad amicitiam uestram laudabilem et preclaram, uos instanter et affectuose deposcens, ut uelitis eundem uobiscum taliter retinere, quod ab inimicis offendi non ualeat in persona. 