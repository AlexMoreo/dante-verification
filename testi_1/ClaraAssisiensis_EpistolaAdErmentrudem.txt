Ermentrudi sorori carissimae Clara Assisias humilis ancilla Iesu Christi, salutem et pacem. Noui te, o carissima soror, mundi e coeno, opitulante gratia Dei, feliciter aufugisse: quamobrem gaudeo et congratulor tibi, ac iterum gaudeo te semitas uirtutis cum tuis filiabus strenue calcare. Esto, carissima, fidelis ei cui promisisti usque ad mortem, ab eodem enim coronaberis laurea uitae. Breuis est labor hic noster, at merces aeterna; non te confundant strepitus mundi fugientis ut umbra; saeculi fallacis non te dementent inania spectra; ad sibila inferni aures obtura, et eius conatus fortis infringe; aduersa mala libenter sustine, et prospera bona non te extollant: haec enim fidem exposcunt, et illa exigunt; quae Deo uouisti fideliter redde, et ipse retribuet. O carissima, caelum suspice quod nos inuitat; ac tolle crucem et sequere Christum, qui nos praecedit: etenim post uarias et multas tribulationes per ipsum intrabimus in gloriam suam. Ama ex totis praecordiis Deum et Iesum, Filium eius, pro nobis peccatoribus crucifixum, nec de tua mente unquam excidat eius memoria; fac mediteris iugiter mysteria crucis angoresque matris sub cruce stantis. Ora et uigila semper. Et opus quod bene coepisti instanter consumma, et ministerium quod assumpsisti in paupertate sancta et humilitate sincera adimple. Noli pauere, filia: fidelis Deus in omnibus uerbis suis, et sanctus in omnibus operibus suis, effundet super te et super filias tuas benedictionem suam; et erit auxiliator uester et consolator optimus; redemptor noster est et merces aeterna. Oremus Deum inuicem pro nobis, sic enim altera alterius onus caritatis ferentes, leuiter adimplebimus legem Christi. Amen. 