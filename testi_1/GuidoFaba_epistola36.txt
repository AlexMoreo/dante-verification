Uniuersis ad quorum audientiam littere iste peruenerint, G. potestas Bononie et consilium ciuitatis eiusdem salutem et prosperitatem. Adnotatione presenti uestre pateat probitati, quod harum latorem B. pro nobis ac nostro communi in curia domini pape procuratorem constituimus specialem ad litteras impetrandas et iudices eligendos et ad contradicendum aduersariis, si qui forsitan apparerent, promittendo quicquid in iis fecerit inuiolabiliter obseruare. Ad cuius rei notitiam et euidentiam pleniorem, has litteras fecimus nostri sigilli impressione muniri. 