Item significat Cremonensibus, se Regnum pacifice possidere et se iturum in Lombardiam, et ut pareant uicario Frequenter uobis describere uolumus altitudinem status nostri, ut, dum in prosperis successibus, quos diuina nobis largitur potentia, uestra deuota fides et fidelis deuotio glorietur, nobis etiam fuerint ipsa gaudia gratiora, si uobiscum participamus eadem, quos in exaltatione nostra pro certo nouimus exaltari. Accedat ad uos igitur presentium uerborum compages, uestris sensibus firmiter relatura, quod comite Casertano, dilecto socero nostro, una cum ciuitate Capuae, ad mandata nostri culminis iam conuerso, totum Regnum habemus pacifice, ita quod nostro dominio totaliter conculcatum nichil ibi iam superest nostrae contrarium maiestati, nichil ibi resistit de cetero uotis nostris. Ideoque, collecto robore, uiribus undique congregatis, resumpto spiritu fortiori, tota mente proponimus intendere negotiis Lombardiae et personam nostram, regna, diuitias et thesauros exponere pro nostris rebellibus edomandis. Ad cuius propositi finem uotiuum ut possimus salubrius peruenire ad uestram et aliorum fidelium salutem perpetuam nostramque gloriam et honorem, illo proditore nostro, nefario marchione uocato Lancea, dampnato finaliter in contione publica, forbannito missisque in exilium suis omnibus qui morabantur in Regno, fidelem et sollicitum uirum, qualibet suspectione carentem, de quo ut de nobismetipsis confidimus, Ubertum marchionem Pelauicinum, dilectum familiarem et fidelem nostrum, a Papia superius, sicut inferius per totam Lombardiam statuimus in officio uicariae, fidelitati uestrae firmiter iniungentes, quatenus eidem tamquam personae nostrae, nostram in eo potentiam figurantes, ad honorem et fidelitatem nostram intendere ac parere curetis. Precipue autem diebus istis in defensionem ciuitatis nostrae Terdonensis, ad requisitionem et mandatum ipsius, ostendere uos beniuolos et paratos oportet, ut ciuitas ipsa, a potentia fidelium defensa, offensam infidelium non formidet. 