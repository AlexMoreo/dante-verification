Iohannes Boccaccius ad magistrum Donatum de Prato Veteri.
Circa nonas marcii epistolam tuam suscepi, cui forsan respondissem citius ni me febris tediosa magis quam diuturna tenuisset, esto plus compassionis egeat quam responsi. Preterea IIII kalendas aprilis suscepi alteram, nostri Silvani epistole alligatam, quibus ad presens respondere non erat animus, quia debilitato nimium ob dietam plurimam, qua sola michi mederi novi, nondum satis virium rediisse putabam. Demum dum mente revolverem quid sibi vellet Silvanum noviter Ulixis descensum ad inferos postulare, in cogitationem incidi dixique: – Profecto vidit hic qualiter Eneam Virgilius duxerit; sic et cupit videre qualiter Homerus Ulixem, ne forte, ut aliquando contigisse vidimus, dum et ipse Annibalem trahit, cum illo in aliquo conveniret. Nosti quam solerter imitationes in propria forma evitet. Et si ob hoc vult, forsan adhuc Affrica, que tam diu in tenebris detenta est, in lucem veniet. – Et ideo, ne tarditatis aut immutandi propositi dilatione mea causam darem, minime differendum ratus sum et, deliberatione facta, qui carmen unum vix posse scribere arbitrabar, in tam grandes vires evasi, dato non absque labore maximo, et quos petebat versus scripsi et epistolas quas videbis, sibi tibique transmissas. Sed iam aliquid tuis epistolis respondendum est, antequam erumnas meas apponam. Legi, dilectissime michi, quod per quietem videras et si contingeret deliberaveras vigilans, equidem sancte atque discrete. Sic michi iamdiu mens fuit ut, si tibi superstes essem, nedum unum sed ambos filios tuos, si permitterer, loco filiorum assummerem, et si nil aliud eis possem, hoc saltem coacti mecum discerent, equo animo paupertatem ferre. Sed spero cito videbis longe aliud a Deo dispositum. Longe tue egritudini coniugis et sororis mee atque infortunio tuo tota mentis affectione compatior. Equidem nec illius simplicitas meruit tam diutino vexari supplicio, nec tu, qui dum *in sudore vultus tui vesceris pane*, neminem ledis et pluribus utilis es, tanto afflictari incommodo merueras. Sed quid? Quos Deus diligit hos adversis visitat, ne decepti oblectatione periturarum rerum in soporem letiferum incidant. Voluit tuam experiri constantiam. Non enim ignarus es quia nascimur ad laborem. Revoca igitur in animum nostri Maronis sententiam: *durate et vosmet rebus servate secundis*. Non enim Deus in terdicet Latio, sed celesti, paratis; *dabit Deus his quoque finem*, qui et ceteris daturus est. Nec dubitem quin *et hoc olim meminisse iuvabit*. Nudus orbem intrasti et gratia Dei convaluisti, et iam inter claros viros memorari dignus effectus es virtute tua et sanctissima Silvani amicitia; satis dives es, etiam si nil aliud quesivisses. Sed de hoc alias. Porro iam bis scripsisti, uti Tito Livio quem tibi cupis precium ponam. Absit ut rebus tuis ipse precium ponam, cum, ni tenues cogerent redditus, loco gratissimi muneris summerem ut nulla soluta pecunia tuum faceres. Hoc tamen ne respice. Fac quod in oculis tuis bonum est. Insuper asseris te cum Silvano venturum in patriam estate proxima, seu saltem solum, quod ego adeo ardenter cupio ut credere nequeam. Quid michi magis gratum posset contingere quam ut eos duos homines, quos inter mortales precipue diligo, ante meum obitum cernerem, amplecterer et tenerem? Sed quid, amice, me spe frivola ludis? Sepius se facturum dixit Silvanus ut Romam pergeret, nec adhuc factum est. Sed spero tamen, et si ipse vir inclitus aut nolit aut nequeat, te saltem expecto. Queso per fidem tuam facias ut te videam antequam moriar. Nam si te tenebo, et Silvanum tenere atque videre existimabo, et sic in uno duos habebo. Non ergo frustreris quem forsan postea non poteris videre dum voles. Venirem ipse ad vos, sed nimia gravedo non patitur. Nam nec acuta nec salsa prosunt et longe minus ieiunium, quin continue efficiar pinguior, nec iam dubito quin hec sit que propinquam afferat mortem. Ceterum hortaris ut epistolam longissimam, quam dicis Silvanum in severitatem meam scripsisse, deposcam. Quod ego te, per amicitiam nostram, tua voce meis precibus facias oro. Nil michi carius hodie quam suas videre epistolas, et potissime quibus mordeor. Ridebis? Sed dicam tamen. Nunquam michi iuveni adeo fuere dulcia suavia mulierum uti seni sunt morsus mei venerandissimi preceptoris. Eos quidem omnes in argumentum sincere atque certissime dilectionis deduco. Quam sepe hanc ob causam legam credis quam etiam longissimam in bestialitatem meam scripsit, dum primo apud Ravennam amicus tuus effectus sum? Profecto sepissime, iam fere purgato stomaco dulces sentiens quos alias arbitrabar amaros. Ergo iterum precor ut tamdiu preceris ut mittat. Nam si illam diu servet, me forte postea non inveniet, si transmittet. Addis ne angulo scribam calami: durum est, dilecte mi, annosum hominem in novum deducere morem; quod multis annis feci, queso paucis mensibus patiaris. Scripsit et Guido meus se quam scribis a te suscepisse pecuniam. Ne dubites: si essent florenorum milia, salva sunt. Melior enim opere quam verbis homo est. Iam tuis responsum credo. Nunc unum de me legisse, et si mensuram epistola transgressa sit, equo animo feras exposco, ut videas in quas forcipes me vita longior opportuno deduxerit. Fratrem meum, imo, ut Silvani nostri utar vocabulo, vomicam mei sanguinis, Iacobum nosti. Hic ineptus, more solito me irrequisito et suo tantum usus consilio, estimans puto non satis fuisse circa eandem rem semel peccasse, pridie sumpsit uxorem et, quod mirabile est, eam propinqui cum longe maiori dote quam eum deceat in coniugem tradidere. O bone Deus et tu amantissime michi, nonne monstro simile hoc est, segnes desides inertes crebra sibi invenire suffragia, ubi commendabiles verbo et opere sternuntur, fugantur et tamquam nocui prosternuntur assidue? Sed hoc factum sit, postquam Deo sic visum est. Graviora secuntur. Non est Iacobo locus in quem deducat quam sumpsit in coniugem, nisi illum in domunculam meam suscipiam, in qua, postquam officia publica et civium turbellas effugeram (novit Deus), optime cum paupertate conveneram, et iam michi ipsi fere cum quiete vivebam. In quam scilicet quietem, tamquam eis adversam, surrexere plurimi; et orat enim ante alios Iacobus ipse, orant et alii amici sui meique ut eum cum sponsa suscipiam, quasi non suum sed meum commodum postulantes. Omnes eius compatiuntur desidie, studiis et etati mee nemo respicit aut compatitur, et sic experior verbum illud: *Plures ex suis comperit quam ego comperiam*. – Sed quid tandem, – inquies, – ex susceptione eius tibi tam grave est? – Credo, si papirum vertas in tergum, videbis facile. Ille iuvenis, ego senex. Ille levis, ego gravis. Illi nova placent omnia, ego nova despicio. Ego celebs, coniugatus ille. Ego libros et studium colo, horret et despicit ille. Quid multa? Genere pares sumus, animo dispares et moribus sumus omnino. Preterea non absque difficultate cum paupertate conveneram. Timeo, si pauperem domum sponsa splendidis ornata vestibus intret, ne exasperetur illa quam michi mitem feceram et sic retrahar in pristinos cupiditatis ardores. Quo insuper putas animo ruentem in mortem posse puellares cernere ludos? quo gannitus audire petulcos? quo aspicere fluentes lascivia mores? Et si cessent cetera, hoc unum potissime expavesco, quod michi diu ante suaseram: unquam nec usquam ubi sit mulier arma dyabolo defuisse. Et sic, si cum sponso sponsam introduxero, quem fugare hostem cupio armis in me validis exornabo. Et, ut ceteris unum addam, his susceptis novam vitam ingrediar necesse est, quod quam turpe, quam detestabile studioso sit homini tu novisti. Quid inquies? Grave ne arbitreris quod levissimum putant mei exoratores egregii? Ego quidem ista premeditans et alia quedam, in sententiam non suscipiendi deveneram; verum, cum ferreus non sim, vicere preces. Hei michi, abstulit Deus michi virgunculam meam ut alienam susciperem, cum illa causa oblectationis esset et hec ut ariolor erit angustie. Spopondi suscipere, non commodum, ut spondent oratores, expectans, sed omnia que predixi incommoda, et sic quanto magis fratri amicisque complaceo tanto michi displiceo, et ex nunc impellor retrahorque, anxior, circumvolvor, crucior et infestor, nec satis, preter in perniciem, quorsum devehar video. Hoc autem adversus hanc animi mei pestem subsidium sumpsi, ut arbitrer sic egisse dum iuvenis eram, ut deducam senium inquietum necesse sit, et ultro sic michi suasi, ut Deus, cui summe cure sumus, hoc agat in salutem meam, ut quam amaram predicant omnes mortem tamquam dulcissimam appetam, venientique de proximo obvius vadam et illam amplectar impavidus. Vides ergo, amice, ne longius evager, quibus angar angustiis, quibus cohercear opportunitatibus et quam forti egeam animo. Oro igitur Deus ipse fautor assit nec in tam brevi tempusculo deserat quem ab infantia sua miseratione salvum deduxit in senium. Et tu precor ora preceptorique meo et orationibus suis me commenda, eique dicas, si ipse scabie corporea infestatur, et ego animi pruritu uror assidue. Vale carissime michi. Scripta Certaldo 2o nonas aprilis.