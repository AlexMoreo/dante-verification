C. pater, A. filio suo cum benedictione salutem. Filius sapiens letificat patrem, filius uero stultus mestitia est matris sue. Ineffabiliter equidem gestientes, tue filiationis deuotionem et sinceritatis intimam puritatem scientie margaritam capere peroptatam, que thesaurum quemlibet superat et excellit omnem lapidem pretiosum, tibi uelut oculorum nostrorum lumini et uite nostre gaudio singulari, C libras turonensium destinamus, tue discretioni sub obtentu paterne gratie demandantes, ut sine interruptione studio, uigilando, insistas laudabiliter inchoato. 