Regi Francorum existenti in partibus Ultramarinis, ut rescribat ei sui status continentiam et processus Generali qua cunctos amplectimur fidei participatione Christicolas , sed speciali qua uestram diligimus affectione personam, inter tot et tanta diuersa curarum genera, quae cogitationibus nostris indesinenter occurrunt, precipua reddimur anxietate cordis solliciti et affectamus instanter de uobis audire ueridica noua, quae placeant et scire plenarie in Terrae Sanctae subsidium uestrae peregrinationis euentum, uelut qui, teste supremo Iudice, semper ipsam amore negotii desiderauimus prosperam et affectione personae semper uotorum conformitate felicem. De cuius etiam aggressione negotii, uelut in tam ualida rerum et temporum tempestate tentata, res quippe solliciti plena timoris, amor, quem ad progenitores uestros et uos habuisse suauiter rememoramur illesum, timidos nos crebro reddit et multotiens etiam dubitare coegit, ne uotis communibus absonum infestis auspiciis exitum sortiretur. Inter siquidem anxietates et sollicitudines nostras, quas euentus futuri dubietas nostris affectibus ingerebat, uolatilis famae garrulitas, uariis discussa relatibus, superuenit, et, quae ueritatis utinam uacuas recitationes efficiat, clapsis regiae castrum, fidelium dudum sancto proposito non sine magnis laboribus et sumptuum profusionibus congregatum, in tempestate maris et fluctuum, quibus non nisi Dominicae potestatis auctoritas imperat, colluctatione uentorum asseruit disgregatum. Ex quo tanto uehementioris causam turbationis assumpsimus, quanto personam uestram prae ceteris mundi regibus et principibus sinceriori charitate diligimus et quanto, per id multorum nobiscum uota fidelium intentione suspensa, Terrae Sanctae discidio, quae Gallicarum uirium tam proximum subsidium expectabat, deuotis affectibus condolemus. Ista tamen uaria relatione perplexi, credere simpliciter loquacis famae relationi noluimus, donec super hiis ueritas, quae dubietatis huiusmodi turbines abluat, nobis lucidior patefiat. Propter quod, latorem presentium, ut ad nos redeat uestri processus utinam felicis instructus, ad uestram presentiam prouidimus destinandum. Uellemus nichilominus, fluctibus placatis Ytalicis, uobis esse locorum habilitate uicini, et qualitercumque res ipsa se habeat, opem, non litteras tantum, sed alia subsidia uobis nostrae magnificentiae dextera destinare, quae, tamen in quantum negotiorum et temporum qualitas patitur, non minus libenter uobis offerimus, quam uobis ipsis, aut uni quem cariorem habemus ex nostris filiis presentamus. Dilectionem itaque uestram rogamus attente, quatenus de statu et continentia uestra ac totius stolii uestri processibus anxia nostrae mentis intrinseca renouetis. 