Multimode honestatis domino I. arcidiacono Brixiensi, tam honestate morum quam sapientie luce fulgenti, prepositus et capitulum ecclesie Imolensis reuerentiam in omnibus cum salute. Bone memorie B. presule nostro uiam uniuerse carnis ingresso, ne diu uacanti ecclesie cure deesset officii pastoralis, ad campane sonitum conuenientes in unum, inuocata gratia Sancti Spiritus, quasi celitus inspirati, uos, in cuius persona conueniunt uniuerse que in antistite iure canonico requiruntur, in nostrum episcopum elegimus una uoce, nullo penitus discrepante; quod dicitur diligentius intuentes *Si nauis perito rectori committitur, nunquam de facili uentorum incursibus conquassatur*. Unde benignitati uestre per duos ex fratribus nostris litterarum latores, uiros non modica discretione conspicuos, decretum electionis mittentes omnium subscriptionibus roboratum, uestram prudentiam multiplicatis precibus exoramus, ut electionem prefatam recipere dignemini sic canonice celebratam, ad ecclesiam et ciuitatem nostram uenientes fiducialiter et gaudenter, et ad Dei seruitium et beati Petri apostoli benedicti; ubi clerus et populus cum gaudio uos expectant, incrementa spiritualia sperantes recipere per uestra salutaria documenta. 